	|SUMMARIUM.~  CANTUS QUARTUS, ^in quo solvitur quaestio de 
voto, ubi tangitur quod voluntas duplex est, absoluta et 
mixta.~ 

	|Proemio.~  ^Intra duo cibi distanti e moventi.~  Postquam
in superiori capitulo proxime praecedenti Dantes tractavit et 
determinavit de animabus beatificatis in corpore lunae; nunc 
consequenter in isto quarto capitulo discutit quaedam dubia 
orientia ex quibusdam dictis in dicto capitulo.  Et totum 
praesens capitulum potest breviter dividi in quatuor partes 
generales; in quarum prima describit suam dispositionem circa duo 
dubia, et proponit illa dubia.  In secunda solvit alterum 
dubiorum, ibi: ^De' Serafin.~  In tertia solvit secundum dubium, 
ibi: ^L'altra.~  In quarta discutit aliam quaestionem incidentem 
circa dicta, et tangit novam quaestionem, ibi: ^Ma or.~  

	|1-6.~  Ad primum veniens dico, quod autor describit suam
dispositionem interceptam pariter a duobus dubiis.  Ad cuius
intelligentiam oportet primo considerare quod autor intendit
ostendere quomodo ipse timidus propter fulgurationem Beatricis
desistebat proponere quaestiones subscriptas, nesciens eligere a
qua inciperet; ideo volens ostendere aequale desiderium suum
praemittit triplicem comparationem pulcram, quarum prima est de
appetitu hominis.  Dicit ergo: |Libero uomo~, positus ad mensam,
|pria si morr@ia di fame~, si esset famelicus, |che si recasse l'un
ai denti~, idest, antequam applicaret unum cibum ori suo, |intra
duo cibi~, appositos sibi eiusdem bonitatis, |distanti~, idest,
aequaliter remotos, |e moventi~, scilicet, appetitum eius, |d'un
modo eguali.~  Et subdit alias duas comparationes, quarum una se
habet ordine converso ad aliam, dicens: |un agno~, animal timidum,
|s@i si starebbe~, eodem modo, |intra due brame~, idest, fames, |di 
fieri lupi~, cum tamen lupus sit animal ferox inimicum ipsi agno 
mansueto, |igualmente temendo~, quia scilicet non magis fugeret 
ab uno lupo quam ab alio, et sic staret aequaliter timidus in 
medio amborum: et similiter |un cane~, avidus praedae, |s@i si 
starebbe intra duo dame~, aequaliter appetens, quod non citius 
invaderet unam quam reliquam.  Est enim dama animal parvulum, 
timidum, agile, et est genus capreoli.  Vult ergo dicere quod 
canis staret famelicus in medio duorum damorum, quod neutrum 
attingeret si uterque pari modo moveret.  Sed hic nota, lector, 
quod multae scrupulosae subtilitates sunt in isto capitulo; nam 
primo multi mirantur de eo quod autor dicit in prima comparatione 
de libero arbitrio, quia non videtur verum.  Sed certe 
Aristoteles videtur hoc dicere secundo coeli et mundi quasi circa 
finem ibi: similiter autem ab exilibus et potabilibus aequaliter 
distante etenim hunc quiescere necessarium est etc.  Et Ovidius 
scribit se pariter amare duas quae erant pariter formosae, 
pariter cultae, pariter sibi placentes, ita quod nesciebat 
praeponere alteram alteri.  Sed ut omittam veteres, Carolus vetus 
primus rex Siciliae captus est amore duarum puellarum apud 
Neapolim, quae filiae florentini simul et semel visae erant inter 
se simillimae in forma, aetate, cultu, habitu, ita quod nesciebat 
facere electionem de altera earum, quia videbatur videre unam in 
duabus et duas in una: unde tandem in magna lucta mentis 
deliberaverat rapere utramque; sed magnifice increpatus a Guidone 
de Monforti laudabiliter mutato proposito maritavit et dotavit 
utramque egregie.  Sed quicquid sit de ista comparatione possum 
dicere, ad salvandam semper literam autoris nostri, quod ipse 
ponit hoc per modum comparationis, non positionis verae.   

	|7-12.  Perch@e.~  Hic autor applicat dictas comparationes
ad propositum, et dicit breviter quod ipse in simili stans
suspensus inter duo sua dubia non poterat praeponere alterum
ipsorum, licet esset avidissimus quaerendi.  Unde dicit: |Perch'io
non mi riprendo~, idest, non accuso me, |n@e commendo~, idest, nec
laudo me, |s'io sospinto dalli mei dubbii~, idest, incitatus,
impulsus a duobus dubiis subscribendis, |d'un modo~, idest,
aequaliter, |io mi tacea~, nihil dicens, |poi ch'era necessario~,
scilicet, me tacere ex quo non poteram loqui; ideo subdit: |io mi
tacea~, scilicet cum lingua, |ma il mio disir~, intrinsecum, |m'era
dipinto~, idest, patens et apparens, |e'l dimandar con ello~, 
idest, et petitio simul cum desiderio explicabatur, |nel viso~, 
idest in facie, |assai pi@u caldo~, idest, ferventius et 
affectuosius, |che distinto per parlar~, idest, quam si ego 
explicassem verbis.  

	|13-18.  Fe' s@i.~  Nunc Dantes intendit manifestare sua
dubia; et primo apparat Beatricem ad hoc per nobilem comparationem. 
Ad cuius declarationem est praesciendum quod, sicut scriptum est
Purgatorii capitulo XXII, Daniel positus in captivitate
Nabuchodonosor regis assyriorum in Babylonia, sicut habetur
Danielis secundo, habuit intelligentiam omnium visionum et
somniorum; quo tempore rex ipse fecit mirabile somnium; quod cum
sui sapientes et divinatores nescirent revocare ad memoriam eius
mandavit omnes interfici.  Tunc Daniel revelavit somnium,
videlicet, quod rex viderat statuam altae staturae, cuius caput
erat ex auro, pectus et brachia ex argento, venter et femora ex
ramo, tibiae ferreae cum pedibus, sed unus digitorum erat ferreus,
alter terreus: interim lapis veniens de monte sine manibus
percussit pedes et totam machinam contrivit, et lapis factus mons
magnus replevit universam terram.  Aurum figurabat regnum
assyriorum opulentissimum et diuturnum; argentum regnum medorum et
persarum, quia sicut duo brachia vertuntur circa unum cor, ita ista
duo regna circa unum regem: ramum regnum Alexandri Magni, quod
fecit sonum magnum sicut ramum; nam graeci fuerunt eloquentissimi,
et habuerunt magnam copiam scriptorum; ferrum, regnum romanum, quia
more ferri domuit omnia regna, sed in se consumptum est rubigine
civilis discordiae; unde pedes romanorum divisi sunt, quia sicut
ferrum et terra non possunt inter se commisceri, ita principes
romani non potuerunt simul convenire.  Lapis ille figuraliter fuit
Christus, qui veniens a monte, idest a coelo, sine manibus, idest
sine opera humana, deiecit romanum imperium, quod post Augustum
paulatim declinavit, donec devenit quasi ad nihil, et regnum
Christi est aeternum.  Rex in fine summe honoravit Danielem.  Modo
ad propositum dicit poeta: |Beatrice fe' s@e~, idest, fecit se
talem, |qual fe' Daniello~, propheta magnus, |levando Nabucodonosor
d'ira~, qua erat accensus contra sapientes suos, |che~, idest, quae
ira, |l'avea fatto ingiustamente fello~, idest, impium, iniquum. 
Et hic nota qualiter exemplum Danielis bene facit ad propositum. 
Sicut enim sanctus Daniel revelavit regi duo, scilicet somnium et 
interpretationem, quae aequaliter scire desiderabat; ita ista 
sancta domina quae novit secreta in Deo, revelavit duo dubia 
autori quae aequaliter appetebat quibus perturbabatur in mente, 
sicut rex iniuste; et sicut rex facta revelatione summe laudavit 
Danielem, qui postea revelavit sibi alia somnia, ita Dantes facta 
declaratione dubiorum commendavit Beatricem, quae postea 
declaravit sibi alia dubia, sicut patet in fine capituli.  Et 
subdit: |e disse~, illa Beatrix, |io veggio ben come ti tira~, 
vel secundum aliam literam, ^ch'a me ti tira l'un e l'altro 
disio~, idest, desiderium utriusque dubii declarandi, |s@i che tua 
cura~, idest, sollicitudo, sive cogitatio quae urit cor tuum, |se'
stessa lega~, intra mentem, |s@i, che fuor non spira~, per organum 
vivae vocis.  

	|19-24.  Tu.~  Hic Beatrix expresse tangit ipsa dubia, 
et primo primum, dicens, |Tu argomenti~, idest, arguis, |se 'l 
buon voler dura~, idest, si voluntas perseverat in bono 
proposito, |la violenza altrui~, veniens ab extra, |per qual 
ragione~, quasi dicat, non video causam, |mi scema la misura del 
meritare~? idest, quare diminuit mihi modum meriti et 
minorationem praemii, sicut dictum est de Constantia et Picharda? 
Et tangit secundum dubium, dicens: |ancor~, idest, praeterea, |di 
dubitar ti d@a cagione~, idest, causat tibi secundum dubium, 
|parer tornarsi l'anime alle stelle~, a quibus venerunt, |secondo 
la sentenza di Platone~, idest, quod attestatur opinioni 
Platonis, et est sententia diffinita animi voluntas scripto vel 
voce prolata.  

	|25-27.~  Et concludit Beatrix: |queste son le quistion che
pontano igualmente nel tuo velle~, idest, quae premunt pariter 
tuam voluntatem, |e per@o pria tratter@o quella~, scilicet, 
quaestionem secundam, |che pi@u ha di felle~, quia posset venenare 
animum tuum. 

	|28-33.  De' Serafin.~  Ista est secunda pars generalis, in
qua Beatrix breviter et clare solvit secundum dubium periculosius;
et dicit, quod omnes beati, sive angeli, sive homines habent suam 
sedem in coelo empyreo; sed diversitas loci facit signum 
differentiae gloriae.  Dicit ergo: |Colui de' Serafin~, idest, 
ille angelus de ordine seraphinorum qui ardent amore Dei, |che 
pi@u s'ind@ia~, idest, magis conformat se Deo, |Mois@e~, cum quo 
Deus loquebatur facie ad faciem, |Samuel~, propheta magnus, qui 
inunxit David regem, |e quel Giovanni qual prender vuogli~, 
scilicet, tam Baptistam, quam Evangelistam, de quorum altero 
dictum est ^inter natos mulierum~ etc., alter vero recubuit supra 
pectus Domini, |io dico, non Maria~, quasi dicat, etiam Maria, 
quae est gloriosior in coelo praedictis non habent, |non hanno i 
loro scanni~, idest, gradus gloriae, |in altro cielo che quegli 
spiriti~, mulierum, |che mo t'appariro~, in corpore lunae,
|n$e hanno all'esser lor pi@u o men anni~, quasi dicat: sicut non 
circumscribuntur loco, ita nec tempus currit eis, ubi est 
aeternitas interminabilis.  

	|34-36.~  Et subdit: |ma tutti fanno bello il primo giro~,
scilicet, coelum empyreum, |e han dolce vita~, scilicet, beatam,
|differentemente~, secundum plus et minus gloriae; unde dicit: |per
sentire pi@u e men l'eterno spiro~, idest, gratiam sancti Spiritus. 

	|37-42.  Quivi.~  Hic Beatrix assignat causam quare animae
ostendantur in propria stella, dicens: |Quivi si mostran~,
praedicti spiritus in ista stella infima, |non perch@e questa
spera~, scilicet, lunaris, |sia sortita loro~, idest, destinata vel
deputata eis; |ma per segno della celestial~, scilicet, spera, vel
|spiritual c'ha men salita~, idest, minorem gradum beatitudinis in
paradiso; quasi dicat uno verbo, ista fictio ideo facta est ad
innuendum sub figura distinctionem graduum in supremo coelo.  Et
ecce causam: quia |cos@i parlar conviensi al vostro ingegno~,
scilicet, humano, quod non capit spiritualia aliter; unde dicit:
|per@o che solo da sensato apprende ci@o che fa poscia d'intelletto
degno~; quasi dicat: quia omnis nostra cognitio intellectiva
dependet a sensitiva aliquo modo; unde non possumus nisi ex
sensibilibus ascendere ad notitiam separatorum, circa quae
sapientia totaliter versatur; unde nihil possumus discere, nisi per
auditum, visum, etc.  

	|43-48.  Per questo.~  Hic Beatrix confirmat dictum suum
exemplo sacrae scripturae, quae utitur tali modo loquendi figurato
in Deo et intelligentiis, dicens: |Per questo~, idest, ob istam
causam, |la Scrittura~, quae est ipsa Beatrix, |condescende a
vostra facultate~, idest, scientiae humanae, |e attribuisce a Dio e
piedi e mano~, sicut dicitur principio Genesis quod Dominus Deus 
ambulabat per paradisum, et quod manus eius fecit hominem, et ita 
de multis; |et altro intende~, quia per manum intelligit potentiam
et operationem, per pedem amorem et affectionem.  Et hic nota quod
poeta optime dicit, quia spiritualia non possunt nobis manifestari
nisi per sensibilium similitudinem; nec talis modus persuadendi
despiciendus est secundum Augustinum de doctrina christiana; imo
est pulcerrimus modus loquendi.  Hoc idem facit de angelis, qui
sunt similes Deo; unde dicit: |e santa chiesa~, scilicet,
apostolica militans Deo in mundo, |vi rappresenta con aspetto
umano~, idest, in facie hominis, |Gabrielle~, qui interpretatur
fortitudo Dei, ideo mittitur ad Mariam, |e Michele e l'altro~,
scilicet, tertium angelum Raphaelem, qui interpretatur medicina
Dei, ideo mittitur ad Tobiam; unde dicit: |che Tobia rifece sano~,
cum esset pauper, senex et caecus.  Sed ne aliquid remaneat minus
clarum, est brevissime summanda historia, quae est notissima apud 
christianos, et non admittitur ab hebraeis.  Tobias ergo fuit 
galilaeus, vir justus, pius, timens Deum, qui captivus in 
civitate Ninive semel fatigatus sepultura unius sui hebraei 
interfecti, dum vellet parum requiescere stercora calida 
hirundinum ceciderunt in oculos eius et factus est caecus.  Sed 
Tobias in adversitate sua patientissimus semper gratias egit Deo. 
Tandem credens se propinquum morti commisit filio Tobiae ut iret
in Rages civitatem medorum ad exigendum certum debitum a quodam 
hebraeo, cui nomen erat Gabelus.  Angelus autem Raphael in forma 
pulcri juvenis apparens sociavit istum juvenem fideliter; et in 
itinere duxit eum ad domum cuiusdam Raguelis viri hebraei 
habentis filiam nomine Saram, quae habuerat septem viros, quos 
omnes daemon necaverat prima nocte.  Et fecit angelus Raphael, 
quod Raguel dedit filiam in uxorem Tobiae cum dote magna; deinde 
exegit debitum a Gabelo, et reduxit juvenem uxoratum et ditatum 
sospitem ad patrem.  Et ipse Tobias filius fugavit caecitatem a 
patre cum felle unius piscis, cum quo fugaverat daemonem ab 
uxore.  Et Tobias pater vixit diu sanus, et tandem mortuus est 
felix in civitate Ninive, et praedixit in morte destructionem 
Ninive et reversionem hebraeorum in terram Domini.  

	|49-51.  Quel.~  Nunc Beatrix removet causam erroris a
Dante, et dicit breviter quod non est simile de sententia Platonis
ad apparitionem umbrarum, quia talis apparitio ficta est poetice ad
repraesentandum distinctionem animarum, quae solvantur sub varia 
inclinatione planetarum.  Opinio vero Platonis videtur 
simpliciter velle quod animae in morte revertantur ad stellas 
suas.  Dicit ergo: |Quel che Timeo~, idest, libellus Platonis, 
quem Plato intitulavit et denominavit ab amico suo.  Fuit enim 
Timaeus de civitate Locrorum, quae fuit olim florentissima 
civitas Calabriae.  Et hic Timaeus obtinuit arcem sapientiae eo 
tempore quo venit Plato in Italiam, ut scribit Plato in dicto 
libello; |dell'anime argomenta~, idest, arguit de reversione 
animae ad stellas, |non @e simile a ci@o che qui si vede~, sub 
umbra, |perocch@e, come dice, par che senta~, quasi dicat: videtur 
quod sententia Platonis sit talis de virtute sermonis.  

	|52-54.  Dice.~  Hic declarat ipsam sententiam Platonis
secundum sonum verborum.  Et ad huius literae fortis intelligentiam
est advertendum notanter, quod opinio Platonis, Socratis et 
Academicorum fuit, animas descendere a comparibus stellis, et 
post mortem reverti ad compares stellas.  Stella autem compar 
vocabatur illa cuius motor in nativitate dat semina vitae et 
intellectus; et sic posuit animam descendere a coelesti corpore 
ad corpus terrestre.  Sicut ergo elementa revertuntur ad suas 
origines, sic animae ad suam originem coelestem: et dixit in 
anima esse omnem habitum virtutis et scientiae, et isto modo 
studia et assuefactiones non conferunt aliud intellectibus et 
affectibus, nisi quod removent contrarium impediens; sicut 
videmus in ebrioso et epileutico; sed veritas est quod per 
studium et assuefactionem haec omnia acquiruntur.  Dicit ergo: 
|Dice~, scilicet, ille Timaeus, |che l'alma~, idest, anima 
humana, |alla sua stella riede~, post mortem corporis, |credendo 
quella essere decisa quindi~, scilicet stella sua, |quando natura 
per forma la diede~, ipsi corpori organico tempore nativitatis.  

	|55-60.  E forse.~  Hic Beatrix nititur salvare opinionem
Platonis, et reducit ipsam ad sanum intellectum, scilicet, quod
actus humani qui sequuntur causantur a coelo, et a motibus et
aspectibus stellarum.  Dicit ergo: |E forse sua sentenzia d'altra
guisa~, idest, alterius formae, |che la voce non suona~, idest,
quam litera vocalis sonare videatur.  Et loquitur prudenter sub 
dubitatione, quia de rei veritate ista videtur fuisse opinio 
Platonis, quae fuerat antea Pythagorae, et magni sapientes 
videntur sic sentire, sicut Tullius, Virgilius; imo Boetius 
christianissimus videtur fuisse istius opinionis.  Ideo autor 
corrigit dictum Platonis, dicens: |et esser puote con intenzion 
da non esser derisa~, quia non erronea, non absona a fide.  Et 
ecce quomodo: quia, |forse suo arco~, idest, os Platonis, quod 
emittit sermonem suum tanquam sagittam acutam, |percuote in alcun 
vero~, idest, forte tangit aliquid veritatis, |s'egl'intende 
l'onor dell'influenzia e'l biasmo tornar a queste ruote~, idest, 
stellis, ita quod inclinatio ad virtutem et vitium adscribatur 
astris.  Et hic nota quod poeta loquitur valde caute, quia dicit 
sub dubitatione et pro parte, licet enim primi motus sint a 
coelo, non tamen semper.  Nota etiam, ne autor videatur tibi vane 
somniasse, quod Plato magnus metaphysicus fuit etiam poeta; ideo 
multa tradidit per metaphoras et similitudines: et ut ego sequens 
autorem sub dubitatione loquar, forte Plato loquutus est secundum 
communem modum loquendi, hic est filius solis vel lunae et talis 
redivit ad astra.  

	|61-63.  |Questo.~  Hic ultimo Beatrix concludit
inconveniens quod olim natum est opinione Platonis, dicens: 
|Questo principio~, idest, dictum Platonis, quod ponebatur a 
philosophis antiquis tamquam principium per se notum, |mal 
inteso~, juxta literam tantum, |torse~, scilicet, in errorem 
magnum, |gi@a tutto'l mondo quasi~, bene dicit, quia olim ante 
adventum Christi omnes gentes mundi praeter unam nationem tantum 
colebant planetas pro diis.  Unde dicit: |s@i che trascorse~, ipse 
mundus, |a nominar Giove, Mercurio e Marte~; sicut enim scribitur 
in Timaeo, anima est semen Deorum stellas moventium; unde Plato 
dixit a principio notanda esse opera puerorum, qui statim 
videntur ostendere ad quae exercitia scientiarum et artium ex 
natura comparis stellae magis sunt habiles.  Ideo Chaldaei, 
AEgyptii, et Persae dicebant quod benevoli procedebant a Jove, 
iracundi a Marte, literati a Mercurio, luxuriosi a Venere, 
contemplativi a Saturno.  

	|64-72.  L'altra dubitazion.~  Ista est tertia pars
generalis, in qua Dantes procedit ad solutionem primae 
dubitationis; et primo praemittit quare distulerit solutionem 
illius, dicens: |L'altra dubitazion~, scilicet prima, |che ti 
commuove~, idest, perturbat mentem tuam, |ha men veleno~, quia 
non posset inficere animam haeretica pravitate; unde dicit: |s@i 
che sua malizia non ti potria menar da me altrove~, idest, a 
veritate sacrae scripturae in ignorantiam falsam.  Et confirmat 
dictum suum per notabilem sententiam, dicens: |la nostra 
giustizia~, scilicet, divina, quae est semper vera, |parer 
ingiusta agli occhi de' mortali~, idest, intellectibus hominum 
infirmis, |@e argomento di fede~, scilicet, christiana, |e non 
d'eretica nequizia~, quia bonus homo credit firmiter Deum esse 
semper justum, licet videat saepe aliqua opera iniustissima; et 
sic credit quod non videt, quod est argumentum fidei.  Et 
promittit solutionem, dicens: |ma io ti far@o contento~, de isto 
dubio, |come desiri~, aequaliter sicut desiderabas fieri de jam 
dicto, |perch@e vostro accorgimento~, idest, ingenium humanum cum 
scientia seculari, |puote ben penetrare a questa veritate.~  Nam 
Aristoteles tertio Ethicorum pulcre pertractat istam veritatem de 
voluntario et involuntario.  

	|73-75.  Se.~  Nunc Beatrix incipit solvere dictam
quaestionem, et arguit per diffinitionem violenti, quod istae
mulieres non possunt omnino dici violentatae.  Et ad 
intelligentiam huius literae est praenotandum quod voluntarium 
dicitur cuius principium est in ipso operante; involuntarium e 
contra est cuius principium est ab extra quod fit dupliciter, vel 
per violentiam vel per ignorantiam; violentum est cuius 
principium est extrinsecus, ita quod patiens nihil conferat 
violentanti; sicut si homines potestatem habentes asportent 
aliquam contra suam voluntatem, sicut patuit in Picharda, in qua 
fuit violentia pura.  Ignorantia invincibilis est cuius homo non 
habet principium voluntarium, ad quam sequitur tristitia et 
poenitudo: unde peccans per ebrietatem non excusatur, imo meretur 
duplicem poenam, ut dicit philosophus: similiter cum quis ignorat 
illud quod debet facere vel vitare per negligentiam non 
excusatur.  Dicit ergo Beatrix: |Se violenza @e~, si, pro quia, 
quia sic est, |quando quel che pate~, idest, substinet 
violentiam, |niente conferisce a quel che sforza~, idest, vim 
agenti, |queste alme~, scilicet Picharda et Constantia, |non fur 
escusate per essa~, scilicet violentiam.  

	|76-81.  Ch@e.~  Hic Beatrix ad confirmationem dicti sui
probat quod voluntas sit semper libera per naturale exemplum,
dicens: |Ch@e volont@a, se non vuol, non s'ammorza~, nam voluntas nec
dari potest invito, nec auferri; |ma fa come natura face in foco~,
qui naturaliter semper tendit sursum ratione suae levitatis, |se
mille volte violenza il torza~, sicut si violentia venti deflectat
ipsum nunc ad hanc partem nunc ad illam; et est optima similitudo,
quia mens humana naturaliter tendit ad coelum more ignis; unde
Virgilius: ^Igneus est illis vigor et coelestis origo~; ideo
subdit: |perch@e s'ella~, scilicet, voluntas, |si piega assai o
poco~, per vim vel metum, |segue la forza~, consentiendo, |e cos@i
queste~, scilicet, dominae, |fero~, post violentationem, |possendo
rifuggir nel santo loco~, ad monasterium ubi voverant sanctam
continentiam.  

	|82-90.  Se fosse.~  Nunc probat per exemplum humanum, quod
voluntas est inviolabilis, primo, exemplo christiani, secundo
pagani.  Ad quod sciendum, quod Laurentius fuit natione hispanus
tempore Decii saevissimi imperatoris, qui ut notum est omnibus post
multa genera crudelium tormentorum, tandem super craticula assatus,
cum summa patientia grates agebat Altissimo.  Et quia autor poterat
dicere: hoc fecit vir sanctus juvante virtute divina; ideo 
adducit aliud exemplum viri pagani, qui non pro aeterna gloria 
sed terrena idem fecit.  Sicut enim scribit Livius libro secundo: 
Porsenna rex potens et famosus in Tuscia volens reducere 
Tarquinum superbum in regnum, clausit Romam arcta obsidione per 
terram et aquam; et cum speraret in brevi obtinere urbem per 
inopiam victualium, quidam nobilis juvenis romanus nomine Mutius, 
moleste ferens hanc indignitatem, cum licentia Senatus, 
abscondito cultello, transivit in castra ad locum ubi rex sedens 
pro tribunali dabat stipendia militibus, et cancellarius sedens 
juxta eum quasi in pari habitu ornatus.  Mutius timens inquirere 
quis duorum esset Porsenna, ne ignorando regem manifestaret se, 
irruit quo fortuna traxit eum, et occidit scribam pro rege; et 
fugiens per turbam territam, faciebat sibi viam cum gladio 
sanguinolento.  Sed finaliter concurrente multitudine captus 
ductus ante conspectum regis intrepidus dixit verba alta animose; 
scilicet, quod erat Caius Mutius civis romanus, qui hostis 
venerat occidere hostem paratus ipse mori, quia proprium esset 
romanorum facere et pati fortia, et quod multi similes venirent 
ad hunc honorem.  Rex, accensus ira et territus periculo, 
mandavit ut portaretur ignis ad tormentum, ut detegeret insidias. 
Tunc Mutius factus animosior dicens corpus esse vile his qui 
magnam gloriam petunt, iniecit sponte manum in focum, et illam 
comburens videbatur alienatus a sensu.  Et continuo rex 
stupefactus miraculo mandavit ut juvenis removeretur ab igne, 
crudeliora in se quam in eum ausus.  Tunc Mutius quasi remunerans 
meritum regis sponte dixit quod trecenti principes romanae 
juventutis coniuraverant contra eum in simili forma.  Sic 
Porsenna facta pace cum romanis recessit ab obsidione.  Nunc ad 
literam dicit Beatrix: |Se fosse stato il lor voler intero~, 
idest, si voluntas illarum dominarum fuisset infracta, |come 
tenne Lorenzo~, qui laurus virens non aruit ad ignem, |in su la 
grada, e fece Muzio alla sua man severo~, idest, rigidum.  Et hic 
nota quod hic vir fuit vere fortis, et fecit actum verae 
fortitudinis; primo, quia fecit ex electione et deliberate; 
secundo, quia ad bonum finem, scilicet pro patria et libertatis 
defensione; tertio, quia fuit fortis in invadendo, in fugiendo, 
et in substinendo; nam sponte subivit poenam ignis, qui est magis 
afflictivus quam aqua; |cos@i l'avria ripinte per la strada~, 
illud velle integrum illas dominas, |onde eran tratte~, violenter 
et libenter retraxisset ad religionem, |come furo sciolte~, in 
libertate sua.  Et ad aliqualem excusationem ipsarum addit: |ma 
cos@i salda voglia troppo rada~, in viris fortibus, nedum in 
mulieribus.  Et concludit Beatrix: |e per queste parole, se 
ricolte l'hai come dei~, cum attentione in mente tua, 
|@e l'argomento casso~, quod faciebas contra me de diminutione 
meriti, |che t'avria fatto noia ancor pi@u volte.~ 

	|91-99.  Ma or ti s'attraversa.~  Ista est quarta et ultima
pars generalis, in qua Beatrix removet dubitationem quae oritur
circa praedicta; et primo difficultatem contradictionis, dicens:
|Ma or ti s'attraversa un altro passo~, idest, dubium magnum,
|dinanzi agli occhi~, scilicet, intellectualibus, |tal~, idest tam 
difficile, |che per te stesso~, sine me, |non n'usciresti, pria 
saresti lasso~, idest, fatigatus in animo.  Et tangit ipsum 
dubium quod oritur ex duobus dictis superius: et vult 
sententialiter dicere, quod dictum Pichardae et dictum Beatricis 
videntur contradictoria: nam Picharda in capitulo praecedenti 
dixit, quod Constantia semper retinuerat bonam voluntatem, et 
Beatrix dixit hic quod nec Constantia nec Picharda habuerunt 
integram voluntatem.  Hoc autem videtur nimis inconveniens, quia 
Picharda beata non potest mentiri, et Beatrix scientia veritatis 
nunquam potest dicere faIsum.  Dicit ergo Beatrix autori: |Io 
t'ho per certo~, idest, certe, sine dubio, |nella mente messo~, 
quia dixit superius quod crederet dictis animabus sicut Diis, 
|ch'alma beata non poria mentire~; et causam assignavi, |per@o che 
sempre al primo vero @e presso~, idest, apud Deum, qui est ipsa 
veritas: ergo Picharda dixit verum tibi: unde dicit: |e poi 
potesti da Piccarda udire~, quando loquebatur tibi supra, |che 
Costanza tenne l'affezion del velo~, scilicet, in corde; et 
similiter ipsa Picharda, |s@i ch'ella par qui meco contradire~, 
quia dixi tibi quod istae duae non habuerant voluntatem 
perfectam.  

	|100-105.  Molte.~  Hic Beatrix removet contradictionem per
unam distinctionem de voluntate simplici, et secundum quid.  
Voluntas simplex est voluntas absoluta; voluntas secundum quid 
est voluntas respectiva.  Modo tales operationes, licet 
simpliciter absolutae sint voluntariae, tamen sunt voluntariae 
secundum quid, et per tales meremur laudem vel vituperium, sicut 
patet in pueris qui timore verberum vadunt ad scholas, et bene 
discunt et laudantur, licet plus laudarentur si sine timore 
poenae hoc facerent; qui autem obstinati nullo modo volunt 
discere vituperantur.  Similiter operantes bonum propter timorem 
poenae laudantur non simpliciter sed respectu illorum qui nullo 
modo sunt reducibiles ad virtutem; vel etiam laudantur non 
propter praesens, sed propter spem futuri.  Dicit ergo Beatrix 
autori: |O frate, molte fiate gi@a addivenne~, multis hominibus, 
|che si fe' di quel che far non si convenne~, puta aliquid turpe 
vel inhonestum, sicut patuit in Petro, qui negavit Christum; vel 
sicut dicit Aristoteles de filio qui verberat patrem, ut alii 
salventur.  Ideo dicit: |per fuggir periglio~, idest, causa 
vitandi periculum, |contro a grato~, idest, contra voluntatem; 
sicut avarus proiicit merces tempore tempestatis ut salvetur.  Et 
confirmat dictum suum exemplo manifesto Alcmaeonis, qui mactavit 
matrem in ultionem patris, de quo facta est mentio alibi jam bis; 
et Aristoteles exemplificat etiam de eo.  Dicit ergo: |come 
Almeone che, di ci@o pregato dal padre suo~, scilicet, Amphiarao 
famoso augure, |spense~, idest, interfecit, |la propria madre~, 
scilicet Eriphylem quae prodiderat eum ad mortem.  Et dicit: |per 
non perder piet@a si fe' spietato~; pietas enim est amor ad 
parentes; modo Alcmaeon ut servaret pietatem erga patrem usus est 
impietate erga matrem.  Idem fecit Orestes, de quo dicetur in 
capitulo sequenti.  

	|106-111.~  A questo.~  Hic Beatrix persuadet autori, 
ut consideret circa praedictum passum cum distinctione pro 
declaratione sua, dicens: |A questo punto voglio che tu pense, 
che la forza si mischia al voler~, et sic fit voluntas mixta, |e 
fanno s@i che scusar non si posson le offense~, idest, peccata; 
unde subdit: |voglia assoluta non consente al danno~, idest, 
peccato, et si consentit, efficitur tunc mixta; unde dicit: |ma 
consentevi in tanto, in quanto teme cader in pi@u affanno~, 
scilicet, in maius damnum, sicut patet in eo qui violavit 
virginem, qui ut evadat a morte desponsat eam, quam nunquam 
aliter desponsasset.  Et sic patet quod voluntas coacta voluntas 
est.  Et hic nota quod si sit timor cadens in constantem virum 
excusat in foro civili et etiam in foro morali, sed non omnino 
apud Deum; saepe etiam est laudabile non cedere timori, quia 
scilicet melius est diligere honestum, quam timere poenam: tales 
ergo operationes sunt quodammodo voluntariae, quodammodo 
involuntariae.  

	|112-117.  Per@o.~  Hic Beatrix praemissa distinctione 
necessaria concludit solutionem quaestionis verificans utrumque 
dictum, dicens: |Per@o quando Piccarda quello spreme~, scilicet, 
quando dixit supra, quod Constantia retinuit velum, |intende 
della voglia assoluta~, quia non simpliciter consensit 
abstrahentibus, sed secundum quid, scilicet ratione timoris; |et 
io dell'altra~, scilicet, voluntate respectiva intelligo quando 
dixi quod vota istarum fuerunt aliqualiter diminuta, quia 
secundum quid sequendo violentiam non redeundo ad locum, |s@i che 
ver diciamo insieme~, et imponit finem orationi Beatricis, 
dicens: |cotal fu~, quale dictum est, scilicet, tam pulcrum et 
subtile, |l'ondeggiar del santo rio~, idest expansio sermonis, 
|ch'usc@i del fonte~, sacrae theologiae, |onde ogni ver deriva~, 
quia haec est scientia veritatis, ut statim dicetur.  

	|118-123.  O amanza.~  Nunc ultimo Dantes subannectit aliud
dubium, cuius solutionem reservat in sequens capitulum, et magna
arte facit exordium, in quo reddit eam benevolam ad dicenda, quia
timebat se reddere onerosum illius loquendo tantum de tali materia. 
Dicit ergo: |Diss'io appresso~, immediate illi Beatrici finita
oratione sua: |O amanza del primo amante~, idest, Dei, |o diva~,
idest, o scientia divina divinitus infusa, |il cui parlar
m'inonda~, idest, irrigat mentem meam aridam, |e scalda s@i~, ubi
eram timidus et tardus ad petendum de meis dubiis, |che pi@u e pi@u 
m'avviva~, idest, vigorat, |non @e l'affezion mia tanto profonda~, 
idest, sufficiens et digna, |che basti a render voi grazia per 
grazia~, pro beneficio recepto pro tam pulcra declaratione, |ma 
Quei che vede~, idest, Deus, qui cernit affectiones hominum, |e 
puote~, et vult et scit reddere condignum, |a ci@o risponda~, pro 
me.  

	|124-129.  Io.~  Hic autor ad excusationem suam probat quod
non est mirum si post unum dubium, insurgit alterum, dicens: |Io
veggio ben che giammai non si sazia nostro intelletto~, scilicet, 
humanus, |se'l ver non lo illustra~, idest, illuminat, |di fuor 
dal quale~, idest, summo vero, |nessun vero si spazia.~  Deus 
enim est finis omnium aliorum, et nihil est bonum nisi per causam 
finalem.  Ideo subdit: |posasi in esso~, ipse intellectus noster 
in ipso vero primo, |come fera in lustra~; et est optima 
metaphora: sicut enim fera diu vagatur et venatur per sylvam, et 
post omnes labores requiescit in antro; ita intellectus in mundo 
diu speculatur et contemplatur, et numquam quiescit nisi in ipso 
fine suo; ideo dicit: |tosto che giunto l'ha~, idest, statim cum 
apprehenderit ipsum verum.  Et addit: |e giunger puollo~; bene 
dicit, nam impossibile est procedere in infinitum in causis 
finalibus, eo quod desiderium humanum esset vacuum et inane, ut 
patet secundo metaphysicae; |se non ciascun disio sarebbe 
frustra~; cum tamen naturaliter omnes desiderent scire. 

	|130-132.  Nasce.~  Hic autor ostendit quomodo de natura
intellectus est inquirere et investigare ultimum finem, qui est
felicitas procedendo de una veritate cognita ad aliam cognoscendam. 
Dicit ergo: |Il dubbio nasce per quello~, scilicet, intellectum,
|appi@e del vero~, quasi dicat, quod una dubitatione succisa in 
intellectu renascitur alia, |a guisa di rampollo~, idest, 
pullonis sive plantae, quae de novo nascitur naturaliter arbore 
succisa; |et @e natura ch'al sommo pinge noi~, idest, ad summam 
veritatem et felicitatem impellit nos, |di collo in collo~, 
idest, de gradu in gradum.  Et hic nota quod natura dat entibus 
per quod possunt attingere suos fines, aliter operaretur frustra. 
Ergo homo potest consequi finem suum, qui est felicitas per 
virtutes operando et sapientiam speculando: homo enim natus est 
ut fiat felix; sapientia ergo supponit virtutes morales et 
intellectuales, sicut finis in ea quae sunt ad finem; ideo 
dicitur postrema via doctrinae.  

	|133-138.  Questo.~  Hic ultimo Dantes ex praemissis elicit
intentionem suam, dicens: |Questo~, scilicet, naturale desiderium,
|m'invita, questo m'assicura~, ubi eram timidus, |o donna~, quae
dominaris aliis scientiis, |a dimandarvi d'un'altra verit@a~, circa
eamdem materiam, |che m'oscura~, et ecce: |io vo' saper se l'uom
pu@o sodisfarvi ai voti manchi~; qualia fuerunt vota Pichardae et
Constantiae, |s@i con altri beni~, puta jeiuniis, et eleemosinis,
|ch'a la vostra stadera~, idest, justitiae, |non sian parvi.~  

	|139-142.  Et subdit actum Beatricis quae optime disposuit
eum ad dicenda, dicens: |Beatrice mi guard@o con gli occhi pieni di
faville d'amor~, qui continuo crescit in ea, et magis accendit eum,
|con s@i divini, che, vinta mia virt@u~, humana, |diedi le reni~,
idest, verti tergum, |e quasi mi perdei con gli occhi chini~, quia
oculi mei gravati sunt nimio splendore oculorum eius. 

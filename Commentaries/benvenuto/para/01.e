	|SUMMARIUM.~  ^Incipit expositio super tertiam partem 
Dantis, quae PARADISUS dicitur.~  CANTUS PRIMUS, ^in quo ponitur 
prohemium.~

	|Proemio.~  Bonum est cribrare modium sabuli ut quis
inveniat unam margaritam, inquit Averrois in suo Colligeth; quod
elegantissime fecisse dignoscitur curiosissimus indagator poeta
Dantes in divino poemate suo.  Primo cribravit unum modium sabuli,
ubi solum invenit dispositionem evadendi ab ima valle tenebrarum,
ubi est centrum omnium miseriarum, sicut patuit libro primo, in quo
venatus est omnia genera vitiorum et supplicia eorumdem.  Secundo 
cribravit alium modium sabuli, ubi tamen reperit viam inveniendi 
margaritam, sicut apparuit libro secundo, in quo minore cum 
labore per montem altissimum quaesivit omnia genera virtutum, 
quae faciunt viam ad beatitudinem; nunc tertio reperit ipsam 
margaritam pretiosissimam praemium omnium laborum suorum, 
scilicet, aeternam gloriam.  Ideo ascensurus coelum, in quo haec 
desiderabilis gloria potissime viget et lucet, ipsam nobis alte 
et magnifice describit.  Videtur autem appetitus gloriae insitus 
a natura mentibus hominum virtuosorum.  Gloria enim, ut 
sapientibus placet, est quasi quaedam umbra virtutis, illam 
comitatur, illam sequitur, illam quandoque etiam antecedit, sicut 
videmus in adolescentibus clarae indolis, quos ante virtutem 
perfectam spes hominum praeconcepta de illis claros facit.  Veram 
igitur qui vult gloriam, veram virtutem petat; quam qui habet, 
velit nolit, claritas illum sequitur.  Intra hominem enim sic 
oportet quod illum faciat gloriosum; nam duces et principes, 
philosophi et poetae tot laboribus bellorum et studiorum 
gloriosum sibi nomen facere curaverunt.  Unde illustrium 
romanorum inclita gesta miranda et per saecula memoranda, 
cupiditate laudis, honoris et gloriae facta sunt.  Hanc enim 
gloriam, ut dicit Augustinus, ardentissime dilexerunt, pro hac 
vivere voluerunt, pro hac mori non dubitaverunt, pro huius unius 
magni vitii cupiditate, caetera vitia comprimentes.  Laudis enim 
avidi erant pecuniae liberales; unde ipse Augustinus in de 
Civitate Dei longo discursu ostendit ardua multa quae romani 
magnanimiter fecerunt pro sola terrena gloria vana, ut sic nobis 
ingeneret appetitum coelestis gloriae verae.  Si igitur gloria 
brevissimo terrae pugillo arctata tantopere ab omnibus 
affectatur, quid gloria amplissimo coeli spatio dilatata, quam 
nunc dignissime poeta sibi assumit pro materia describenda?  Ego 
vero exoneratus utroque humero tertium opus onerosum incumbens 
capiti, dignante Deo, cuius res agitur, libens et laetus 
explanare conabor.  Iste ergo liber gloriosus distinctus in 
XXXIII capitula, ut de se patet sua primaria divisione, potest 
dividi in duas partes magnas; in quarum prima poeta Dantes 
describit septem species gloriosorum spirituum apparentium in 
septem speris sub virtute septem planetarum, et durat usque ad 
XXIII capitulum huius Paradisi.  In secunda describit tres orbes 
universales coelorum, scilicet, octavam speram, quae dicitur 
firmamentum; et nonam, quae appellatur primum mobile, et coelum 
empyreum quod dicitur Paradisus, in quibus figuraliter et 
moraliter describit gloriosissimam civitatem Dei, videlicet 
ecclesiam triumphantem, et durat usque ad finem libri.  Primum 
capitulum prohemiale tam nobile quam sublime dividitur in quatuor 
partes generales.  In prima quarum poeta Dantes proponit.  In 
secunda invocat, ibi statim: ^O buono Apollo.~  In tertia 
ostendit qualiter opera Beatricis fuerit dispositus et 
habilitatus ad ascendendum coelum, ibi: ^Surge ai mortali.~  In 
quarta et ultima probat longo discursu qualiter naturali cursu et 
rationabili ordine ascenderit coelum, ibi: ^La novit@a del suono.~  

	|1-6.~  Ad primum veniens dico quod autor primo proponit
materiam, circa quam aperit intentionem suam.  Volens autem hic
poeta gloriosus describere superexcellentiam coelestis regni, quod
nunc parat poetice repraesentare, pro exordio praemittit unam
maximam, quae est communis conceptio omnium animorum, cui omnis
homo sanae mentis acquiescit, scilicet, quod coeli et terra plena
sunt maiestate gloriae aeterni regis, qui omnia regit potenter, 
sapienter et benevolenter.  Dicit ergo litera: |La gloria~, quae 
est clara cum laude notitia, |di colui~, scilicet, omnipotentis 
Dei, qui est primus motor, |che tutto muove~, et a nullo movetur. 
Licet enim intelligentiae moveant orbes, et animae corpora, non 
tamen per se moventur, sicut clarum exemplum habemus de navi. 
Licet enim in magna navi aliqui moveant remos, aliqui trahant 
funes, aliqui vacuent sentinam, et alii ministri intendant circa 
diversa opera, tamen unus est gubernator, qui tenens temonem 
regit totum, de cuius manu pendet salus totius multitudinis. 
Ideo Varro doctissimus romanorum dixit quod Deus est animus motu 
ac ratione mundum gubernans, ut refert Augustinus in de Civitate 
Dei, sicut nauta navim.  Et si obiicitur de terra quae est 
immobilis, dicendum est quod est verum quoad partem, non quoad 
totum.  Ex quo confunditur nescio quis Brutus philosophus, qui 
asserit terram falso moveri, ut dicit Macrobius; sed non 
mirandum, quia ante prandium erat phreneticus, post prandium 
ebrius ex consuetudine, ita quod sibi videbatur circumferri 
quicquid oculis occurrebat.  Et sic vide quod fere omne verbum 
istius literae habet in se magnum mysterium inclusum; |penetra e 
risplende~, in hoc tangit amplissimam potestatem huius gloriae, 
quae pro capacitate rerum replet omnem creaturam, |per 
l'universo~; universum dicitur quod continet omnia, scilicet, 
coelum et terram, aliter tamen et aliter; ideo prudenter addit: 
|in una parte pi@u, e meno altrove.~  Unde volo hic te notare, 
lector, quod quemadmodum dicit Boetius in suo de unitate et de 
uno: si tres vel plures fenestrae vitreae una post aliam contra 
radium solis recte disponantur in ordine, constat quod secunda 
minus recipit de luce quam prima, et tertia minus quam secunda, 
et sic usque ad ultimam fit defectus luminis, non propter lumen, 
sed propter elongationem fenestrae vitreae a lumine; ita gloria 
aeterni solis plus relucet in novem ordinibus angelorum, minus in 
novem speris coelorum, minus in speris elementorum, et ita de 
caeteris.  Quamvis enim prima causa existat in rebus omnibus 
secundum unam dispositionem, tamen unaquaeque res recipit eam 
secundum modum suae potentiae; nam quaedam recipiunt eam 
receptione unica, quaedam multiplicata; quaedam recipiunt ipsam 
receptione aeterna, quaedam temporali; quaedam recipiunt eam 
receptione spirituali, quaedam corporali: et diversitas quidem 
recipientis non fit ex prima causa, sed propter recipiens quod 
diversificatur.  Non ergo inveniuntur res omnes in prima causa 
per modum unum; ideo bene et notanter dixit poeta, quod gloria 
divina plus resplendet in una parte et minus in alia. 

	|7-9.  Nel ciel.~  Hic autor praemissa maxima
universalissima, proponit ipsam materiam nobilem et mirabilem;
profitetur enim se fuisse in coelo cum adhuc viveret in carne, et
vidisse ea quae impossibile est referre hominibus.  Dicit ergo:
|Io~, idest, ego novus poeta Dantes qui fueram in inferno et
purgatorio cum uno poeta magno antiquo, |fu' nel cielo~, scilicet,
mentaliter non corporaliter, cum una muliere clarissima christiana,
|che prende pi@u~, quia plus recipit, |della sua luce~, idest, de
ipsa gloria Dei, quam mundus elementaris in quo hactenus fuerat:
nam mundus iste inferior regitur a superiori, ut vult philosophus
primo Methaurorum; unde Ovidius: ^et quod regit omnia coelum~: et
quia fui in loco mirabili, ideo miranda vidi; unde dicit: |e vidi~,
vivacissimo oculo mentis, |cose~, scilicet, aliquas, ut statim 
dicit, |che~, idest, quas res, |chi discende di lass@a~, idest, 
revertitur a coelo ad ipsam terram, sicut ego redii finita longa 
via profundae speculationis meae, |n@e sa, n@e pu@o ridire~, quamvis 
velit, sicut accidit Paulo, qui raptus vidit multa quorum oblitus 
est cum rediisset ad carnem.  Et reddit rationem sui dicti 
probans demonstrative quare hoc fieri non possit, quia scilicet 
intellectus plus videt et cognoscit, quam memoria meminisse 
possit; unde dicit: |perch@e nostro intelletto~, scilicet, humanus 
animae rationalis qui est separatus a corpore, sicut ostensum est 
XXV capitulo Purgatorii, |appressando s@e al suo disire~, idest, 
approximando summo bono, quod omnes naturaliter desiderant, ut 
probat infra versus finem istius capituli, |si profonda tanto~, 
idest, figitur tantum ad intra, |che retro la memoria non pu@o
ire~, non potest sequi ipsum intellectum.  Et tamen nota quod 
nullo intellectu, nulla scientia Deus comprehendi potest; est 
enim immensus, incomprehensibilis, innominabilis, ineffabilis. 
Nota etiam quod huius dicti causa est, quia intellectus non est 
virtus organica sicut memoria, ideo est vicinior primae causae 
quam sensus; et sic intellectus habet in se plures nobilitates et 
bonitates, quibus accedit ad conformitatem primae causae.  Ideo 
bene Aristoteles secundo de generatione animalium dicit: 
relinquitur autem intellectum solum de foris advenire et divinum 
esse solum.  

	|10-12.  Veramente.~  Hic poeta aperit intentionem suam 
circa praetactam materiam, protestans se dicturum de ea secundum 
possibilitatem suam; unde dicit tantum: |Quant'io potei far
tesoro~, idest, caram acquisitionem, quia solum refert quaedam 
pretiosa, |nella mia mente~, idest, memoria, quae est thesaurus 
inventionum, ut dicit Tullius, |veramente~, idest, non somniando 
vane, |sar@a ora~, scilicet, de praesenti, |materia del mio 
canto~, idest, istius meae poeticae descriptionis, |del regno 
santo~, idest, de coelo, quod est regnum sanctorum.  Poeta enim 
descripsit primum regnum damnatorum, secundum purgatorum; nunc 
ultimo intendit describere tertium regnum beatorum.  Vult ergo 
dicere breviter et clare: ego tractabo amodo de dicta materia 
secundum facultatem memoriae meae; quae tamen fuit capacissima in 
ipso autore ut dictum est secundo capitulo Inferni circa 
principium.  Et hic nota bene quod sicut distinxi duplicem 
infernum in prohemio primae canticae, et duplicem purgatorium in 
prohemio secundae canticae; ita nunc dico in prohemio huius 
tertiae canticae duplicem esse paradisum.  Est enim paradisus 
moralis cum anima adhuc in corpore vivens dat se speculationi, et 
in excessu mentis ascendit usque ad divinam essentiam per omnes 
speras coelorum et ordines angelorum.  Paradisus autem 
essentialis est ipse locus ubi Deus ostendit se contemplandum 
intelligentiis separatis et animabus beatis, qui locus coelum 
empyreum appellatur. 

	|13-15.  O buono Apollo.~  Haec est secunda pars generalis
in qua poeta Dantes facit suam invocationem, et invocat de more
poetico Apollinem deum poetarum, deum sapientiae, quem bene vocat
bonum.  Apollo enim est ipse sol, de quo bene Tullius in libro de 
republica dicit; sol dux, princeps et moderator luminum 
reliquorum, mens mundi et temperatio tota.  Unde Orpheus, ut 
dicit Macrobius, vocat ipsum boni consilii Deum, quia ab eo manat 
principium intelligendi; cuius multiplicem virtutem extollit 
Plinius primo naturalis historiae, dicens: sol medius amplissima 
magnitudine et potestate non solum terrarum, sed ipsarum 
stellarum et coeli rector; hunc decet credere esse animum et 
mentem mundi, et principale regimen et deum naturae; hic lucem 
rebus ministrat, et aufert tenebras; hic reliqua sidera occultat, 
hic vices temporum et annum semper renascentem ex usu naturae 
temperat; hic coeli tristitiam removet, et nubila humani animi 
etiam serenat; hic suum lumen caeteris sideribus donat, 
praeclarus, eximius omnia videns etc.  Ad literam ergo; poeta 
petit gratiam et favorem Apollinis, dicens: fac me ita valentem, 
ut digne possim coronam lauream promereri.  Construe sic literam: 
|O buono Apollo~, Apollo dicitur quasi sine pollutione, sine 
macula; non enim habet in se umbram sicut soror sua luna: vel 
dicitur Apollo quasi exterminans omne malum, omne superfluum et 
nocivum, |fammi s@i fatto vaso~, idest, fac me ita capacem more 
vasis continentis liquorem optimum balsami, vini vel olei, |del 
tuo valore~, idest, virtutis et sapientiae, |all'ultimo lavoro~, 
idest, huic tertio operi laborioso et artificioso valde, |come 
dimandi~, idest, sicut exigis et requiris hominem sufficientem, 
|a dar l'amato alloro~, idest, laurum arborem dilectam Apollini. 
Ad quod sciendum quod laurus dicta est a laude per quam intellige 
lauream coronam, qua ornabantur poetae, ut patebit paulo post; 
quam vocat amatam, quia respicit ad fictionem quam tangit paulo 
post.  Nam Apollo dicitur adamasse Daphnem filiam Penei fluminis, 
quae conversa dicitur in laurum, cuius frondibus adornavit 
citharam et pharetram suam.  Poetae enim attribuunt Apollini 
lyram septem chordarum, quia sol tot sperarum coelestium motus 
moderatur.  Pharetra vero est vis et virtus radiorum solis, quos 
tanquam jacula mittit et omnia penetrat; unde ad habendam 
sapientiam rex Pyrrhus, ut scribit Plinius, gestabat in digito 
achatem lapidem in quo mirabiliter erant sculptae novem musae et 
Apollo deus sapientiae in manu tenens citharam.  

	|16-18.  Insino a qui.~  Hic poeta assignat causam
petitionis factae per eum, et vult sententialiter dicere, quod ex
duobus diis poetarum unus suffecit sibi in duobus primis
voluminibus facilioribus; nunc vero in isto tertio difficillimo
indiget favore amborum.  Ad cuius literae intelligentiam oportet
praescire, quod Parnasus est mons Graeciae in regione Beotiae, olim
famosissimus, toto orbe terrarum celebratus carminibus omnium
poetarum, etiam historicorum testimonio notissimus; qui altissimus
ad coelum habet duo cornua, in altero quorum colebatur Apollo, in
altero Bacchus.  Unde Justinus breviator Trogi religiose describit 
templum Apollinis, dicens quod est positum in monte Parnaso in 
saxo, quod templum et civitatem delphicam non muri sed 
praecipitia, nec praesidia manufacta sed naturalia defendunt, ita 
ut incertum sit utrum munimentum loci an maiestas Dei plus habeat 
admirationis.  Medium autem saxum cavatum est in forma theatri 
intra quod clamor hominum et sonus tubarum cum magno roboatu ibi 
fit personantibus saxis, quod stuporem et terrorem facit ignaris. 
Nam et quasi in media altitudine cavati montis est parva 
planities, et in ea profundum terrae foramen, per quod exit 
ventus inspirans virgines, de quo Lucanus: ^ventosque loquaces.~ 
Modo ad propositum dicit poeta, quod unum jugum Parnasi deputatum 
Baccho suffecit sibi hucusque; nunc vero et illud et aliud 
consecratum Apollini est sibi necessarium: per Bacchum autem 
figuratur scientia naturalis, quae haberi potest per 
acquisitionem humanam, sicut physica et ethica, idest, 
philosophia naturalis et moralis: per Apollinem vero scientia 
supernaturalis et divina, sicut metaphysica, idest, sacra 
scientia.  Sol enim est qui virtute sua facit viros sapientes et 
excellentes doctores, sicut autor ponit infra ubi tractat de 
spera solis; ideo scientia naturalis suffecit sibi in duobus 
praecedentibus libris; nunc in isto tertio indiget scientia 
divina.  Ad literam ergo dicit poeta: |l'un giogo~, istud jugum 
vocatur Nyssa, et est Bacchi, |di Parnaso~, bene convenit nomen;
dicitur enim Parnasus quasi parans noy sensum, idest menti 
sapientiam, |assai mi fu~, idest, suffecit mihi, |insino a 
qui~, scilicet, in primo libro Inferni et secundo Purgatorii, |ma 
or~, idest, nuper de praesenti, |m'@e uopo~, idest, expedit mihi, 
|entrare nell'arringo rimaso~, idest, cursum et tractatum tertii 
libri, qui dicitur Paradisus, qui restat describendus, |con 
ambedue~, idest, utroque jugo, quasi dicat, nunc in ista ardua 
materia egeo auxilio duorum deorum, scilicet Apollinis et Bacchi. 
Sed hic est opus magna speculatione: quare autor dicat se egere 
utroque Deo; quia, dicunt communiter exponentes, quod per Bacchum 
poeta intelligit eloquentiam, quae hucusque suffecit sibi; nunc 
autem indiget sapientia quae per Apollinem figuratur.  Sed parcat 
mihi reverentia talium sapientum qui vanam ratiunculam adducunt, 
dicentes, quod vinum facit linguam disertam; nam talis eloquentia 
non est artificialis, nec meretur laudem.  Dico ergo quod per 
Apollinem et Bacchum autor intelligit unum et eumdem deum sub 
diversis nominibus, sicut curiose et copiose demonstrat Macrobius 
libro Saturnalium, ubi dicit inter alia multa, quod sol cursus 
stellarum et ordinem rerum humanarum vel disponit vel significat; 
ideo poetae effectus solis varios sub nomine diversorum deorum 
notaverunt.  Potissime autem duo nomina attribuunt soli, 
scilicet, Apollinem et liberum Bacchum: solem quidem vocant 
Apollinem, in quantum infundit intellectum sapientiae mentibus 
hominum; Bacchum vero, in quantum producit effectus rerum 
naturalium.  Quod autem Apollo et Bacchus sit unus et idem deus 
probat Macrobius per manifestissimum argumentum, dicens: quod 
Beotii Parnasum montem Apollini consecratum memorantes, simul 
tamen in eodem et oraculum delphicum et speluncas bacchicas uni 
deo consecratas colunt; unde Apollini et libero patri in eodem 
monte res divina celebratur, quod testatur Varro et alii multi; 
unde Orpheus sacer poeta in sacris liberalibus demonstrat liberum 
patrem et solem esse unum et eumdem deum: similiter Virgilius in 
prohemio Georgicorum.  Ideo bene petit quod ipse qui dedit sibi 
vitam det sapientiam.  

	|19-21.  Entra.~  Hic Dantes implorat singulariter supremum
favorem Apollinis, et petit ut infundat spiritum sapientiae in eum
perfectissimo modo, sicut olim ostendit virtutem sapientiae suae
contra quemdam vanum superbum.  Ad cuius rei intelligentiam oportet
praescire, quod hanc fictionem tangit Ovidius succincte VI Maioris,
sed diffusius libro Fastorum.  Dicit ergo breviter quod Marsyas
fuit rusticus silvanus de genere satyrorum, qui praesumpsit temere
provocare Apollinem ad certamen in arte musica, volens superare
illum pulsantem lyram cum tibia sua quae fuerat Palladis; sed
victus ab Apolline fuit excoriatus ab eo, ita quod detracta pelle
Marsyas remansit totus sanguineus, quia rubeus et pudore confusus
et totus tremens; et sanguis eius calidus conversus est in aquam 
frigidam: nam conversus in aquam fecit fluvium purissimum 
phrygiae regionis.  Si vis recte videre allegoriam istius 
fabellae recurre ad ea quae scripta sunt de Arachne, Purgatorii 
capitulo XII; utrobique enim figuratur idem effectus: sicut enim 
Arachne femina per superbam gloriam attentavit provocare 
Palladem deam sapientiae in opere textrino, sed victa et confusa 
conversa est in vermen facientem telam etsi subtilem, tamen 
fragilem, caducam et inutilem; ita Marsyas vir irritavit 
Apollinem deum sapientiae in opere musico, sed victus et 
superatus fuit spoliatus pelle, idest, apparentia exteriori et 
superficiali qua erat inflatus, et evanuit inanis jactantia eius. 
Est ergo bene consona fictio; nam si respicis duos utres, alterum 
plenum, alterum inflatum, sunt eiusdem quantitatis, sed non 
bonitatis; alter enim est plenus vento, alter vino vel oleo. 
Ideo bene bonus et sapiens poeta Dantes optat et petit fieri vas 
plenum optimo et dulci liquore sapientiae, ut more Apollinis 
possit confundere aemulos ignorantes in cantu poetico in ista 
tertia Cantica, sicut et musae converterunt Pierides in picas, ut 
pulcre exposui primo cantu Purgatorii; sicut calidus et superbus 
sanguis Marsyae conversus est in aquam frigidam et labilem fluvii 
velocissimi, quem describit Quintus Curtius libro secundo, ubi 
dicit: Alexander ad urbem Celaenas adduxit exercitum, cuius 
moenia interfluit Marsyas amnis fabulosis Graecorum carminibus 
inclytus.  Livius tamen dicit quod Menander est fluvius grandis 
navigabilis ortus ex summa arce Celaenarum, quae quondam fuit 
caput Phrygiae et Marsyas amnis, non longe a Menandri fontibus 
oriens, in Menandrum cadit; et fama tenet Marsyam apud Celaenas 
certasse cum Apolline tibiarum cantu, et plus credo Livio quam 
Curtio; unde Lucanus sequens Livium dicit, quod Marsyas velociter 
descendens recto cursu intrat Menandrum flexuosum valde.  Ad 
literam ergo dicit poeta: |O Apollo entra nel pello mio~, idest,
cor, et ipsum fac audax, |e spira tue~, pro tu, quia spiritus ubi
vult spirat; unde multi volunt quod poeta intelligat hic de
Christo, qui est vera sapientia Patris; tamen litera sequens
ostendit per fabulam, quod autor loquatur poetice, |siccome~,
supple, spirasti, scilicet tam valenter et efficaciter, |quando
traesti Marsia~, loquacem, fallacem, qui usurpaverat sibi fistulam
Palladis, |della vagina delle membra sue~; idest, de pelle, quam
per pulcram metaphoram appellat vaginam, quae continet, conservat
et custodit carnem, sicut vagina gladium.  

	|22-27.  O divina virt@u.~  Nunc poeta Dantes ut reddat
Apollinem propitium et favorabilem sibi circa petitionem suam,
promittit illi remunerationem, scilicet laureationem sui.  Ad cuius
rei declarationem est alacri animo considerandum, quod laurus habet
de sui natura plures laudabiles proprietates: primo, quia eius
natura est calida et sicca, ideo bene competit poetis et
principibus, qui calore ingenii et animi avidissime petierunt 
laudem, honorem et gloriam: secundo, quia semper viret, et ita 
fama principum et poetarum semper viget; imo si tantum dimidia 
bacca lauri plantetur germinat: tertio, quia nunquam fulminatur, 
ita nulla vis, potestas, vel vetustas potest delere famam 
istorum.  Et nota, lector, quod solum duo genera hominum coronam 
lauream promerebantur, scilicet, principes triumphantes et poetae 
scribentes: ex quo colligere potes quod nulla artium fuit unquam 
tantum honorata ut poesis.  Nam antiqui sapientissimi primo 
graeci, deinde romani cultores virtutum, scientiarum, legum, 
morum et omnium laudabilium bonorum voluerunt ut poetae pari 
praemio honorarentur cum principibus victoribus.  Non ergo dicat 
aliquis: et unde est quod haec scientia est hodie ita neglecta, 
nisi quia visa est inutilis, inhonesta?  Certe hoc solum fecit 
avaritia et ignavia modernorum, quia nunc solum vacatur commodo 
lucrativo, unde viget decretalis honoratur et sublimatur per 
sacerdotes, de quo poeta Dantes conqueritur hic et alibi. 
Ulterius volo te scire quod sicut laurus arbor Phoebi dabatur 
poetis in praemium studiorum, ita hedera arbor Bacchi aliquando 
dabatur eisdem poetis, quae est calida valde et firmissime 
adhaeret arboribus et muris quos rectos tenet.  Est autem hedera 
ex una parte pallida, quod significat pallorem poetarum ex nimio 
studio, ex altera viridis, quod significat viriditatem famae. 
Unde Martianus Capella in libro de nuptiis Mercurii dicit, quod 
Homerus, Virgilius, Linus, Orpheus, et Musaeus erant ornati 
hedera: dabatur et tertio alia corona poetis, scilicet, ex 
myrtho, quae est arbor Veneris ad insinuandum calorem ingenii 
poetarum et amorem qui semper fervet in pectoribus eorum; vel 
claritatem poetarum, quia Venus est clarissima stella, vel quia 
poeta divino quodam spiritu inflammatur, ut testatur Tullius.  Ad 
literam ergo: Dantes ex magna fiducia sui ingenii tamquam poeta 
magnus promittit Apollini praemium magnum, scilicet, 
propagationem gloriae suae, dicens: |O divina virt@u~; idest, o 
Apollo, cuius virtus est multa et multiplex, ut jam dictum est et 
dicetur; |se mi ti presti~; scilicet, tam favorabilem ut possim 
perficere istud sacrum opus, |tanto ch'io manifesti~, idest, 
explicem scriptura, |l'ombra del tuo regno~, scilicet, coelestis; 
et notanter dicit umbram, quia veram essentiam nec scit nec 
potest referre, |segnata nel mio capo~, idest, descriptam in mea 
memoriali cellula, |vedra' mi venire al pi@e del tuo diletto 
legno~, idest, apud arborem laurum, quam paulo supra vocavit 
amatam: et paulo post dicet quomodo haec arbor fuerit dilecta 
Apollini, |e coronarmi delle foglie~, sicut tu te coronasti et 
ornasti frondibus lauri.  Hoc autem optabat poeta facere in 
Florentia sicut ipse tangit uno capitulo libri huius tertii, 
|che~, idest, quibus, |la materia e tu mi far@a degno~, quasi 
dicat, opera mea qui assumpsi tam nobilem materiam et gratia tua 
faciet me meritum; quasi dicat, si feceris mihi istam gratiam, 
ego reddam tibi hanc gloriam, quod assumam statim lauream coronam 
quam nullus jam per tot saecula annorum consecutus est.  

	|28-30.  S@i rade volte.~  Hic Dantes sumpta occasione ex
dictis facit justissimam querelam de ignavia modernorum, quorum
nullus porrigit manum ad laurum, non princeps, non poeta.  Dicit
ergo indignanter et dolenter: |o padre~, scilicet, Apollo, qui est 
magnus pater, de quo dicit capitulo huius libri tertii, ^colui 
che padre d'ogni mortal vita~: |s@i rade volte se ne coglie~, de 
frondibus lauri, |per trionfare Cesare~, qui de multis bellis 
clarissime triumphavit.  Vocat autem omnem imperatorem Caesarem 
ab ipso Caesare primo, sicut volunt fere omnes autores gentiles; 
sed christiani dicunt quasi omnes quod imperium coepit ab 
Augusto, quia plus auxit rempublicam, salubrius gubernavit, et 
diutius tenuit: tantum enim imperavit quantum Caesar vixit, 
scilicet quinquaginta sex annis.  Caesar ergo videtur esse quidam 
praecursor imperatoris, sicut Baptista fuit praecursor Salvatoris. 
Et hic nota bene quod poeta hic merito conqueritur, quod sic
cessaverit gloria triumphorum; nam romano imperio, ut multi
illustres historici scribunt, nihil defuit nisi modicum orientis;
hodie vero nihil habet nisi modicum occidentis, et illud magis
nomine quam re; cum tamen magnam materiam habeamus triumphorum, cum
hostes fidei teneant quasi totum orientem et maxime terram sanctam
de quo conqueritur alibi in isto eodem libro.  Romani autem pagani
ultra trecentos triumphos olim egerant, quando Titus ille amor
hominum triumphum duxit de Hierosolyma quo nullus clarior fuit in
orbe, ut scribit diffuse et clare Josephus de bello judaico. 
Noster vero imperator liberum patrem colit.  Est autem triumphus
honor debitus duci pro victoria a triplici genere pompae, quia
imperator in curru tracto a quatuor equis intrabat urbem indutus
tunica Jovis, juxta illud Ovidii: ^quatuor in niveis aureus ibat
equis~; et omnes captivi ibant ante currum triumphalem, et sibi
veniebant obviam cum magno plausu et laetitia senatus populusque
romanus.  Nunc vero sacerdotes nostri temporis sine bello
triumphant, sicut vidimus multos cardinales intrare Bononiam non
est diu.  De triumpho non dico plura, quia multa jam dicta sunt
Purgatorii capitulis, ubi dicitur de triumphis Caesaris, et ubi
dicitur de triumphis Scipionis et Augusti, et adhuc dicetur alibi
in isto libro.  Et dicit: |o Poeta.~  Ad quod est ulterius notandum
quod Dantes convenienter dat poetam in socium principi sub eodem
honore, quia illa fama erit in brevi de magno duce quae de asello,
nisi scriptoris beneficium subveniret.  Scientia ergo multum
honestat nobilitatem, et bene stant simul.  Unde scientia literarum
et armorum militia semper inventae sunt apud graecos et latinos: 
ideo bene Scipio Africanus clarissimus cupidissimus gloriae 
poetas sui temporis maxime coluit et dilexit, et ante alios 
habuit carum Ennium poetam, quem semper habuit socium in omnibus 
bellis, et testem suarum rerum semper lateri suo haerentem; et 
demum die triumphi duplici Carthagine victa ascendens Capitolium 
victor laureatus laureatum illum secum retulit.  Insuper et 
illius senis effigiem sculpi fecit in sepulcro Scipionum juxta 
imaginem suam et fratris: vir certe dignior Homero et Virgilio 
praecone quam Ennio; quoniam, ut ait Ovidius, ^Ennius ingenio
maximus, arte rudis.~  De cuius dictis carpens Virgilius fertur 
dixisse: ^lego aurum in stercore Ennii.~  Sed ecce coluit quos 
potuit; sed Dei gratia principes nostri temporis de hoc parum 
curant.  Augustus vero, quo sol clariorem non vidit in orbe, et 
ipse magnus poeta poetas summe amavit et honoravit; ideo tunc 
multi et magni poetae claruerunt, sicut Virgilius Maro, Marcus 
Varo, Horatius Flaccus, Ovidius Naso, Quintilius Varus, Cornelius 
Gallus, Asinius Pollio, et alii plurimi.  Ergo nobilissima 
scientia nobilissimorum principum temporibus fuit in pretio. 
Poetria igitur quae, teste philosopho, ab animi nobilitate 
manavit, viguit primo in Graecia omnium disciplinarum fonte ante 
philosophiam et omnem scientiam: prior enim fuit Homerus et 
Pronapides magister eius, Pindarus et Sophocles, quam 
Aristoteles, Plato, Pythagoras, Anaxagoras et alii philosophi: 
similiter apud romanos diu fuerunt in honore poetae prius quam 
philosophi, ut asserit Tullius, primo Tusculanarum; et post 
tempus gratiae magni theologi poetriam coluerunt, sicut 
Lactantius, Rabanus, Juvencus, Sedulius, Arator et alii multi. 
Et assignat causam huius erroris, dicens: |colpa e difetto 
dell'umane voglie.~  Hoc notanter dicit Dantes quoniam voluntas 
hominis est causa omnium malorum non influentia coeli, quod ipse 
nobiliter improbavit principio huius capituli: omne enim peccatum 
adeo est voluntarium, quod nihil est peccatum nisi voluntarium, 
ut ait Augustinus.  Bene ergo nunc dolet autor quod virtus et 
scientia careant praemio suo, quoniam virtutes et scientiae 
liberaverunt animam a captivitate naturae.  Culpa ergo hominum 
nullum habemus imperatorem, et defectu eorum nullum habemus 
poetam.  

	|31-33.  Che partorir.~  Hic poeta reddit causam suae 
querimoniae, et vult dicere sententialiter quod magnum gaudium et 
festum deberet fieri, cum aliquis poeta apparet tempore nostro, 
quod pro se dicere videtur.  Est enim singularissima laus nostri 
poetae, qui solus in orbe non spe alicuius praemii temporalis 
nunc affectabat et sperabat lauream, cum dicere poterat una cum 
Josepho, ipsam puto genuisse virtutem tantum licere vitiis 
deflens.  Dicit ergo: |Che la fronda Peneia~, idest, corona 
laurea; nam laurus arbor dicitur fuisse filia fluminis Peneii. 
Est autem Peneius fluvius magnus et famosus Graeciae admittens in 
se multa flumina, cuius vallis tota est plenissima lauris; ideo 
bene Apollo fingitur adamasse laurum, quia sol hanc arborem ibi, 
plusquam in caeteris locis producit et fovet, ita quod suum 
amorem ostendit in eam, quando dedit sibi tantum honorem, ut ex 
ea principes et poetae coronarentur; |devria partorir letizia~, 
quia poetria est delectabilissima scientiarum, ut probat 
Aristoteles in sua poetria, |in su la lieta delfica deit@a~, quod 
est dicere in templo Apollinis in monte Parnaso apud civitatem 
Delphorum.  Ad quod nota quod hic locus fuit olim venerabilis 
toto mundo; nam in hoc templo, ut dicit Justinus, erant donaria 
magna et opulenta regum et populorum; unde multi cupiditate 
praedae invaserunt civitatem Delphorum, sed nunquam sine ultione 
offendentis: unde Xerses potentissimus rex persarum, inde 
infeliciter repulsus est; et Brennus gallorum regulus, qui 
Italiam, Graeciam et urbem oppresserat, ibi sacrilegii poenas 
luit, deleto exercitu suo cum haberet peditum quinquaginta 
quinque millia; Delphi vero cum sociis quatuor millia, tamen deo 
propitio potiti sunt victoria.  De hoc dicit Plinius intra terram 
Beotiae liberum oppidum Delphos sub monte Parnasi clarissimi in 
terris oraculo Apollinis.  Livius vero dicit: Delphos, commune 
humani generis oraculum, umbilicus orbis terrarum.  Et dicit: 
|quando alcun di se asseta~, idest, sitibundum et desiderosum de 
se lauro facit, quasi dicat: quando accendit appetitum poetandi 
in alium.  Hoc dicit pro se qui nunc erat ita sitibundus poetandi 
de templo magni Apollinis, idest, Christi.  

	|34-36.  Poca.~  Hic poeta post conquestionem subiungit
ultimo aliqualem consolationem; et dicit quod forte post eum
venient excellentiora ingenia: et praemittit unam sententiam vel
proverbium generale, dicens: |Poca favilla~, idest, parvulam
scintillam, |gran fiamma seconda~, idest, sequitur, quasi dicat
autor: ego modicum excitavi favillam sopitam et extinctam, sed
forte sequetur magnus ignis, idest, clarior poeta me; unde dicit:
|forse si pregher@a~, scilicet, ab aliquo poeta venturo, |diretro a
me~, qui primus omnium aperui viam ad talem materiam, |perch

Cirra~, idest, Apollo, qui colitur in Cirrha altero jugo montis
Parnasi, |risponda~, idest, responsum det, sicut olim solebat dari
responsa in Cirrha per ora virginum, ut jam dictam est supra, |con
miglior voci~, idest, facundiori sermone, quasi dicat: forte veniet
alius poeta eloquentior me, qui magis movebit Apollinem; et dicit,
|forse~, dubitative.  Et hic nota quod poeta pro parte videtur
dicere verum; nam tempore quo florebat Dantes novissimus poeta
Petrarcha pullulabat, qui vere fuit copiosior in dicendo quam ipse. 
Sed certe quanto Petrarcha fuit maior orator Dante, tanto Dantes
fuit maior poeta ipso Petrarcha, ut facile patet ex isto sacro 
poemate. 

	|37-42.  Sorge ai mortali.~  Ista est tertia pars generalis
in qua poeta Dantes ostendit qualiter opera Beatricis ipse
ascenderit coelum; et primo praemittit optimam dispositionem
temporis, qua intravit coelum, sive implevit istud optimum opus. 
Et vult sententialiter dicere quod sol oriebatur sibi in ariete: et
tangit primo generaliter multiplicem ortum solis, dicens: |La 
lucerna del mondo~, idest, sol sic dictus solus super omnia 
lucens; est enim oculus mundi, |sorge ai mortali~, idest, oritur 
super homines, |per diverse foci~, idest, partibus vel signis.  Ad
quod notandum quod sol non semper oritur nec occidit in eodem loco,
sed alius est ortus eius et occasus in aequinoctiali, quia aries et
libra: alius est ortus et occasus in solstitio hyemali, quia finis
sagiptarii et principium capricorni: alius est in solstitio
aestivali, quia finis geminorum et principium cancri.  Sol autem
principalius oritur in ariete; unde dicit: |ma da quella~,
scilicet, fauce oritur potissime, |che giunge quattro segni con tre
croci~, scilicet, in ariete, ubi quatuor circuli coniunguntur in
unum facientes tres cruces, qui sunt aequinoctialis, zodiacus,
horizon et colurus, sicut demonstratur aperte in spera materiali ad
oculum: potest tamen intelligi allegorice, quod sol justitiae Deus,
qui est lux mundi, oritur hominibus per diversas vias, sed
potissime per quatuor virtutes cardinales et tres divinas.  Et hic
nota bene quod rectitudo animae perfecta requirit, quod ipsa
rectificetur secundum duplicem faciem, scilicet, superiorem et
inferiorem, et respectu finis et respectu eorum quae sunt ad finem;
ideo necesse est animam quantum ad superiorem faciem in qua
consistit imago Trinitatis aeternae rectificari per tres virtutes
theologicas, ita quod fides dirigat in summe verum credendo et
assentiendo; spes in summe arduum imitando et expectando; caritas
in summe bonum desiderando et diligendo.  Necesse est etiam quantum
ad inferiorem faciem rectificari per quatuor virtutes cardinales, 
quae ordinant actus morales, de quibus tractatum est totiens 
libro Purgatorii in prohemio, et in aliis multis locis et 
capitulis.  

	|43-45.  Fatto~.  Hic poeta superextollit talem ortum suum 
probans quod sol in tali signo maxime exercet virtutem suam, quia 
facit nobis temperiem magnam; unde dicit: et illa lucerna mundi, 
|esce congiunta con miglior corso~, quia tunc currit sol per 
medium coeli, quia pervenit ad circulum aequinoctialem, |e con 
migliore stella~, idest, constellatione: est enim aries signum 
constans ex decem octo stellis; et nota quod signa eodem loco 
oriuntur et occidunt, non sic sol, sicut scribit Iginius de 
astrologia poetica.  Et probat per effectum, dicens: |e tempera e 
suggella la mondana cera~ idest, materiam elementalem inferiorem,
quam autor metaphorice appellat ceram, et dignissime: sol enim
tamquam sigillum aeternum immutabile imprimit virtutem suam in
talem materiam mutabilem ad modum cerae.  Sicut enim cera non nimis
dura nec nimis liquida, sed aequaliter temperata recipit sigilli
impressionem, ita ista materia adveniente temperie veris recipit
infusionem solis, et tunc terra recipit diversa signa, et dicit: |a
suo modo~, idest, suo moderamine.  Et hic nota quod secundum
diversos ortus sol facit diversos effectus: nam a principio arietis
usque ad principium cancri est calidus et humidus, generans et
augens; a principio cancri usque ad principium librae est calidus
et siccus maturans; a principio librae usque ad principium
capricorni est frigidus et siccus, faciens declinare mixta ad
diminutionem; et a principio capricorni usque ad principium arietis
est frigidus et humidus humido putrefacto et putrefaciente, ut
dicit Ptolomaeus.  Potest etiam ista litera exponi moraliter,
scilicet quod sol justitiae Deus temperat et sigillat plus suo modo
mundanam ceram, idest, ipsum hominem, in quem magis infundit suam
gratiam per istam coniunctionem septem virtutum, quam quando homo
habet tantum unam virtutem, vel duas vel paucas, quamvis qui habet
unam virtutem perfecte habeat omnes, qualis nunc erat autor noster. 
Et ex praemissis poeta elicit horam temporis, dicens: |tal foce~, 
scilicet, aries in quo erat sol, tam bona, tam temperata, |avea 
fatto mane~, idest, diluculum diei, |di l@a~, scilicet, in illo 
hemisperio inferiori, |e sera di qua~, scilicet in nostro 
hemisperio superiori opposito illi; unde dicit: |e quello 
emisperio~, scilicet, praedictum inferius, |era quasi tutto 
bianco~, dicit |quasi~, quia dies erat in fieri, |e l'altra 
parte nera~, idest, et aliud hemisperium nostrum superius erat 
factum nigrum, quia nox erat in fieri.  Potest etiam dici 
allegorice, quod in illo hemisperio luminoso erat claritas 
veritatis quia erant inter immortales; in nostro vero hemisperio 
tenebroso erat obscuritas ignorantiae inter mortales. 

	|46-48.  Quando.~  Hic Dantes tacto ortu solis describit
dispositionem Beatricis erga ipsum solem, quae acutissime
respiciebat in ipsum.  Unde dicit: |Quando~, idest, in qua tam bona
hora temporis, |vidi Beatrice~, quae parabat ducere me ad
beatitudinem, |rivolta in sul sinistro fianco~, ubi primo erat a
dextera currus, ut patuit in fine Purgatorii; vel hoc pro tanto
dicit, quia erant oppositi nostro situi, ita quod sol ibat eis ad
sinistram, ubi nobis vadit ad dexteram eundo versus orientem, |e
riguardar nel sole~, idest, aeternum solem justitiae Deum.  Et
tangit perspicuum modum suae intuitionis per nobilem comparationem
aquilae respicientis nostrum solem sensibilem.  Et est hic fixa
mente animadvertendum quod Dantes videre meo non poterat facere
perfectiorem comparationem nec magis propriam, si volumus colligere
nobiles proprietates aquilae.  Aquila enim primo est avis magna
valde, talis est haec sacra scientia, et habet alas valde magnas, 
rostrum magnum, et fortes ungues, ita ista aquila nobilis est 
regina aliarum avium, ita ista est super omnes quia divina 
imperat et dominatur humanis.  Aquila ultra caeteras aves volat 
altius et videt acutius, ita Beatrix sola ascendit coelum et 
videt Deum: inquisitio enim theologiae est causa cognoscendi 
Deum; unde theologia vocatur scientia post naturam, quae est 
finis scientiarum et perfectio earum; ipsa enim est finis ad quem 
tendit omnis inquisitio et in ea quiescit.  Aquila sola inter aves
non fulminatur, teste Plinio, sicut nec laurus inter arbores; ita 
ista inter scientias non potest eclipsari, sicut ostensum fuit II 
capitulo Inferni.  Aquila sola intueri potest radios solis, et 
filios non valentes hoc facere non nutrit sed expellit; et ita 
Beatrix.  Aquila est avis boni augurii non solum apud poetas, sed 
etiam apud historicos, et adhuc una penna aquilae coniuncta 
multis pennis anseris consumit eas; et dicit Albertus se fuisse 
expertum hoc in pennis alarum, ita volatus istius altissimae 
aquilae deprimit volatum aliarum scientiarum quae sunt tardae, 
sicut anseres respectu aquilae.  Est etiam quaedam nobilissima 
aquila, quae non depascitur nisi corda aliarum avium, quas capit 
in nutrimentum sui; ita ista nobilissima scientiarum solum capit 
quaedam principia aliarum.  Ad literam ergo dicit poeta: |aguglia 
s@i~, idest, tam firmiter, |non gli s'affisse unquanco~, quasi 
dicat: quod aquila corporalis non tam fixe intuetur solem 
corporalem, sicut ista scientia spiritualis solem spiritualem qui 
Deus est.  Et hic nota bene quod autor optime dicit; quoniam 
aquila non posset bene respicere rotam solis ex sola oculi 
puritate, quia lux solis fortissima, calidissima super oculum 
spericum et politum facit multas reflexiones radiorum ad medium 
oculi, ubi est humor glacialis, in quo sigillantur formae 
visibilium, et reflexio illa calefacit et dissolvit humorem 
illum; ideo oculi lacrymantur quando quis videt lucidum 
excellens.  Oculus enim est quasi speculum animatum convexum; sed 
natura solers et sagax dedit aquilae pupillam nigram et cilia 
grossa, ut melius resistat; et tamen non posset hoc facere diu, 
quia humor ille frigidus dissolveretur et corrumperetur: sicut 
simile videmus in salamandra quae aliquandiu vivit in igne, quia 
frigidissimae naturae extinguit ignem sicut glacies; sed si diu 
steterit in igne vincitur et moritur.  Bene ergo dicit poeta quod 
aquila nunquam respexit solem, sicut nunc Beatrix: nam oculus 
intellectualis purissimus istius dominae quanto diutius et fixius 
respicit solem aeternum, tanto fortius vigoratur et convalescit. 

	|49-57.  E s@i come.~  Hic poeta ostendit quomodo factus est
potens ad respiciendum solem virtute Beatricis per comparationem
pulcram et propriam; et sententialiter vult dicere quod factus est
unus ex nobilibus pullis istius altae aquilae; nam ocuIus eius 
respiciens oculos Beatricis, vigoratus coepit respicere solem, 
quod prius facere non potuerat, a simili sicut radius solis 
refractus in speculo resalit sursum versus corpus solis, quasi 
volens redire ad locum unde prius venerat; ita intellectus 
autoris quasi quidam radius solis justitiae volens nunc redire ad 
ipsum unde venerat, respiciebat ad oculos Beatricis, idest, 
contemplationem et speculationem theologiae; et isto modo 
resalibat ad coelum, et incipiebat posse videre solem aeternum, 
quod facere non poterat nisi mediante ista sacra scientia.  Ordina
literam quae est fortis et construe sic; cape illud |e~, et 
descende inferius ubi dicit |il mio~, et dic: |E il mio~, supple, 
actus, |infuso dagli atti suoi~, scilicet, Beatricis, |per gli 
occhi~, scilicet, meos, |si fece nell'imagine mia~, idest, in 
imaginativa mea, |s@i come raggio~, scilicet, solis, |suole 
uscir del primo~, scilicet, mediante speculo vel aqua, et sicut 
solet, |risalir insuso~, scilicet, versus ipsum solem, |pur come 
peregrin che tornar vuole~, scilicet, ad locum unde venerat; et 
hoc vult naturali intentione, intelligas, quia aliam voluntatem 
non habet radius solaris, ita autor noster, qui diu fuerat 
peregrinatus a Deo, volebat reverti ad eum.  Unde subdit: |e 
volse il viso~, scilicet, intellectualem, |al sole~, scilicet 
Deum, |oltre a nostro uso~, idest, ultra usum humanae scientiae, 
quia hucusque iverat per terram cum Virgilio.  Et respondet 
continuo quaestioni tacitae, quia poterat petere lector: quomodo 
oculus humanus poterat pati quod aquila diu non potest?
respondet: |molto @e licito l@a~, in illo loco felici, |alle 
nostre virt@u~, scilicet humanis, sicut visui, auditui et aliis, 
quasi dicat, quod homo perfectius potest videre ibi, |che qui non 
lece~, quod non est licitum in isto nostro mundo misero; et 
reddit causam: |merc@e del loco~, idest, virtute et bonitate 
paradisi deliciarum, |fatto per proprio dell'umana spece~, et non 
pro alia specie vel corporali creatura, quia Deus hunc locum 
deputaverat primis parentibus, sicut plene dictum est in fine 
Purgatorii: nec dicas sicut multi mercede loci, idest coeli, quia 
nondum autor erat in coelo, sed statim incipiet ascendere, ut 
patebit.  

	|58-63.  Io.~  Hic Dantes describit effectum suae fortis 
vigorationis, quia scilicet statim vidit solem splendidiorem et 
ardentiorem solito per comparationem claram et propriam, dicens: 
|Io nol soffersi~, scilicet, illum solem, |molto n@e s@i poco~, quasi
dicat, subito, in instanti, |ch'io nol vedessi sfavillar~, idest,
scintillare et radiare talem, |qual ferro che bollente esce dal
fuoco~; ferrum enim quod prius erat frigidum et obscurum in igne
efficitur calidum et splendidum.  Et subdit excessum luminosae
claritatis, dicens: |e di subito parve giorno esser aggiunto a
giorno~, quasi dicat: et subito visa est duplicari dies, velut si
duo soles essent simul in coelo.  Unde dicit: |come Quei che
puote~, idest, Deus, qui posset et sciret facere alium solem si
vellet, |avesse adorno il ciel d'un altro sole~, qui esset magnum
ornamentum coeli, quod tunc haberet duos oculos, ubi nunc habet
unum, qui illuminat universum; ideo alium non fecit quia
sufficiebat unus, nam terra posset dicere solo necor sole.  Et hic
nota, quod hic divinus poeta tam longa, tam laboriosa
peregrinatione per profundam vallem, per arduum montem pervenerat
ad locum perfectae virtutis, ubi purgatus igne, lotus aqua, indutus
amplissimis alis virtutum et scientiarum volabat in coelum; ideo
bene dicit quod videbat solem maiorem et pulcriorem solito.  Nota
etiam quod aliqui dixerunt hic quod autor intravit hic coelum per
speram ignis, quod mihi videtur frivolum, quia paradisus
deliciarum, secundum fictionem autoris, est supra speram activorum
et passivorum, sicut saepe patuit circa finem Purgatorii.  

	|64-69.  Beatrice.~  Hic poeta Dantes incipit nunc 
ostendere qualiter factus est habilis ad ascendendum coelum; et 
primo praemittit qualiter Beatrice intenta totaliter in coelum 
ipse reduxit oculos in eam; unde dicit: |Beatrice stava tutta 
fissa con gli occhi~, idest, speculatione et contemplatione, 
|nell'eterne ruote~, idest, speras coelestes, quia ibi maxime 
miratur creatorem suum, |et io fissi~, idest, firmavi, |le luci 
rimote di lass@a~, idest, oculos meos remotos a sole, |in lei~, 
expectans tacite quid ista imperiosa domina deinceps esset 
actura.  Et subdit continuo effectum huius inspectionis, scilicet,
mirabilem transmutationem suam per unam comparationem, quae 
mirabiliter facit ad suum propositum; et vult sententialiter 
dicere, quod ex homine factus est deus sive divinus, eo modo quo 
Glaucus factus est deus.  Ad huius literae intelligentiam volo te 
scire, quod autor congruentissime fingit se in aspectu Beatricis 
factum fuisse similem Glauco, qui, sicut scribit Ovidius XIII sui 
Maioris, ex homine mortali factus est deus immortalis.  Fuerat 
enim piscator graecus, qui diu in mari angusto Euboico piscatus 
fuerat pisces, nunc cum rete nunc cum hamo; tandem semel pisces 
captos posuerat in herba prati, quod nullus intraverat ante eum, 
cuius herba nunquam fuerat tacta dente bestiae, vel manu hominis; 
de qua pisces gustantes coeperunt statim moveri et vigorati 
saltaverunt in mare; quo miraculo Glaucus stupefactus, et ipse 
gustavit de herba illa, et subito motus interius quadam nova 
dulcedine saltavit in mare et factus est statim deus desuper 
partim piscis ab inguine infra, et precibus deorum marinorum 
lotus primo multa aqua dulci fluviorum factus est deus marinus 
mutata in melius omni prima figura.  Hac brevi praemissa fabella, 
nunc considera, lector, quantum bene repraesentet mentem nostri 
autoris: nam Glaucus piscator figuraliter est poeta Dantes, qui 
diu fuerat piscatus in aqua inferni et purgatorii, et tandem 
pervenerat ad pratum virens, ubi nunquam fuerat alius poeta, 
scilicet ad paradisum deliciarum, et ibi tamquam piscator bonus 
posuerat homines captos sermone suo, qui facti avidi, gustata 
nova herba, idest doctrina, quae hucusque fuerat inviolata et 
intacta, intraverunt mare; et ipse novus Glaucus relicta terra 
more Glauci factus est primo semideus, et plene et perfecte lotus 
dulci aqua fluviorum paradisi deliciarum factus est deus in magno 
mari paradisi cum aliis beatis mutata forma primae naturae et 
vitae; et ubi parva navi hactenus ceperat pisces parvos, nunc cum 
magno navigio, idest alto ingenio intrat mare magnum, idest, 
profundam materiam, in quo capit pisces magnos, idest homines 
sapientes, sicut ipse protestatur in principio capituli secundi 
sequentis.  Nunc ad literam dicit autor: ego Dantes, |mi fei tal 
dentro~, scilicet, intellectu, quia in corpore mutatus non est, 
|nel suo aspetto~, idest, in aspectione Beatricis, |qual si fe 
Glauco~, piscator marinus, |nel gustar dell'erba~, insolita et 
mirabili, |che 'l fe consorte degli altri dei in mar~; quae herba 
fecit eum participem divinitatis et immortalitatis.  

	|70-72.  Trasumanar.~  Hic poeta superextollit hanc suam
mirabilem transmutationem, quae non potest sermone explicari, nec
dari alteri intelligi; et ad huius literae satis obscurae 
declarationem est primo praesupponendum, quod nullum animal in 
rerum natura tantum recedit et elongatur a natura sua, quantum 
homo in bonum et in malum.  Homo enim de sui natura est 
perfectissimus animalium, et perfectissimum corpus hominis 
invenitur proportionatum coelo et mundo; ideo solus homo, ut 
inquit Hermes, est nexus Dei et mundi, eo quod intellectum 
divinum in se habet, per quem aliquando elevatur supra mundum; 
unde homo perseverans in culmine mentis trahit ad se corpus et 
mundum, quia anima nata est principari corpori et mundo, et 
naturalis ordo est quod anima contineat corpus ne dissolvatur: 
sic nunc poeta noster per contemplationem stans in terra erat in 
coelo; fortunam negligebat et vivens erat in paradiso.  Aliquando 
vero e contra homo per electionem facit se inferiorem mundo 
supponens se corpori, et tunc jam quasi honore humanitatis exutus 
accipit proprietatem bestiae, cum accidentia corporis transmutent 
animam: unde per imaginationes et passiones accipit corruptiones 
corporis, sicut Avicenna dicit quod imaginans colores rubeos 
auget motum et fluxum sanguinis; et multum tristis timens lepram 
erit aliquando leprosus.  Modo ad propositum dicit Dantes, quod 
non potest nunc referre verbaliter, sed exemplariter tantum, suam 
intrinsecam occultam transmutationem, de hoc se excusans; unde 
dicit: |trasumanar~, idest, quomodo homo fiat plusquam homo, vel 
aliud quam homo, |non si poria significar~, idest, manifestari, 
|per verba~, scilicet, poetae vel oratoris, ideo nunc describo 
hoc metro isto materno, |per l'esempio~, scilicet praedictum 
Glauci, |basti~, quia plus movent exempla quam verba, |a cui 
grazia serba esperienza~, idest illi, cui divina gratia concedet 
experiri hoc, sicut autor experiebatur nunc, et sicut multi magni 
doctores theologi experti fuerunt ante eum in vita.  

	|73-75.  S'io era.~  Nunc ultimo poeta describit quid primo
viderit et audiverit in ingressu coeli; et praemittit more apostoli
se ignorare si erat cum corpore vel sine corpore; unde apostrophans
ad Deum, dicit: |O amor~, scilicet, divine, |che 'l ciel governi~,
quod ego nunc intrabam, |tu 'l sai~, quasi dicat: ego nescio, tu
scis, |che~, idest, qui, |mi levasti col tuo lume~, idest, tua
gratia rapuisti me ad coelum, quia gratia tua me praevenit, et
excitavit in me liberum arbitrium, et promovit ad tam altum gradum 
contemplationis, |s'io era sol di me quel che creasti~, idest, 
si eram solus cum animo quem creasti de nihilo; corpus enim non 
potest proprie dici creatum, sed generatum ex elementis, quia 
datur a parentibus, |novellamente~, idest, de praesenti in ista 
mea novella ascensione: ita recte dicebat Paulus loquens de raptu 
suo ad coelum sive in corpore, sive extra corpus etc.  Et hic nota
quod autor non immerito fingit se non recordari suae mirabilis 
transmutationis, quoniam, ut bene ait Augustinus, sicut stilla 
aquae multo infusa vino deficere in se tota videtur, dum saporem 
vini induit et colorem; sic hominis affectio quodam ineffabili 
modo liquescens transfunditur penitus in Dei amorem, et quodam 
quasi modo oblitus sui per coelestes speras mentaliter scandens 
ad aeternum Regem perduci festinat, mente jam ebria suavitate 
gratiae infusae.  Ex dictis patet quod autor nunc loquitur de 
paradiso morali non essentiali, sicut supra notavi: anima enim 
adhuc juncta corpori interdum felicitatur sicut interdum 
damnatur, interdum purgatur in mundo isto: viri ergo perfecti jam 
ante mortem degustant aram aeternae felicitatis.  

	|76-81.~  Et subdit quid viderit et audiverit insolitum sic
levatus lumine supernae gratiae; et tangit duo miranda quae
fecerunt ipsum attentum, scilicet dulcissimum sonum et maximum
lumen.  Unde dicit: |quando la ruota~, idest, spera coeli, quod tu
aeternaliter et semper moves et regis, tu, dico, |desiderato~, a
sanctis et beatis; vel dic melius, quod loquitur physice, scilicet,
quod primum movens movet tamquam amatum et desideratum, |mi fece
atteso~, idest, attentum, |a s@e~, idest, ad ipsam rotam; et ecce
quomodo: |con l'armonia~, idest, melodia, quae causatur a motu
coeli, |che temperi e discerni~, inter tot speras diversas
correspondentes ad se invicem.  Est autem hic notandum
delectabiliter, quod ultra ea quae mirabilia scripsi Purgatorii
capitulo II de potentia et efficacia musicae in bonum et in malum,
maiora restant dicenda.  Musica enim dicitur esse in novem
ordinibus angelorum, qui cantare non cessant in novem speris
coelorum, quae motu suo faciunt mirabilem harmoniam.  Musica movet
et delectat omnia animalia: videmus enim de facto quod equi magis
accenduntur et exultantes fiunt animosiores in proeliis audientes
sonum tubarum et aliorum instrumentorum.  Musica maxime regnat in
avibus nobilibus, ut de se patet.  Dulcedo etiam musicae tangit
pisces, sicut narratur de delphine Arionis, qui Arion tam
mirabiliter cantavit cum lyra in navi quod delphin veniens ad
dulcem sonum recepit eum in tergo suo et incolumem portavit ad
litus, sicut narrant multi non solum poetae, sed etiam
historiographi, sicut Ovidius libro Fastorum, Augustinus in de
Civitate Dei, Tullius et Herodotus magnus magister graecae
historiae.  Quid ergo miramur si musica dominatur in hominibus et
exercetur in divinis?  Nonne in illo templo mirabili Salomonis,
quod Dominus sibi aedificari fecit tanto sumptu et tempore, semper
fuerunt sacerdotes celebrantes solemnia cum cantoribus, citharis,
organis, et aliis musicis instrumentis?  Musica siquidem quadam
participatione letitae mentes humanas trahit ad societatem
angelorum, cuius suavitas tanta est, quod expellit curas ab animo,
morbos a corpore, labores temperat; unde Pythagorici utebantur
cantilena in studio scientes quod compositio animae et corporis est
coniuncta per musicam; unde Democritus dicitur ostendisse pulsus 
cordis Hippocrati medico.  Immo musica expellit daemone; unde cum 
David pulsabat citharam, Saul socer eius minus vexabatur a 
maligno spiritu.  Ideo bene dicit Isidorus quod sine musica nulla 
disciplina potest esse perfecta.  Pythagoras vero dicebat hunc 
mundum esse conditum per musicam et per musicam gubernari: quare 
Boetius in prohemio musicae concludit: ^apparet igitur musicam 
ita nobis naturaliter esse coniunctam, ut non possimus esse sine 
ea etiam si velimus.~  Musica igitur vitae condimentum, suavitas 
animi, jocunditas divinae laudis, jubilatio devotionis, gratiarum 
actio, fuga daemonum, exercitium angelorum.  Nunc audita est a 
poeta cum intraret coelum cum Beatrice multo perfectius et 
dulcius quam quando intravit purgatorium cum Virgilio: et tacta 
dulcedine soni, tangit poeta claritatem luminis, dicens: 
|parvemi allor~, dum starem sic attentus ad sonum, |tanto del 
cielo acceso dalla fiamma del sole~, qui jam visus fuerat sibi 
duplicari, ut patuit paulo supra: et declarat coeleste per 
terrestre simile, dicens: |che pioggia o fiume non fece lago 
alcun tanto disteso.~  Aliquando enim pluvia auget flumina, quae 
inundant campos vicinos; et aliquando ipsa flumina redundant de 
sui natura etiam sine pluvia, et faciunt magnas valles et lacunas 
sicut Padus in Lombardia. 

	|82-84.  La novit@a del suono.~  Ista est quarta pars
generalis huius prohemialis capituli, in qua poeta Dantes probat
longo discursu, qualiter naturali ordine et rationabili cursu ipse 
ascenderit coelum; et primo fingit se concepisse magnum dubium ex 
novitate rei mirabilis et incredibilis, unde factus est 
avidissimus sciendi causam; unde dicit: |La novit@a del suono~, 
idest, dulcis harmoniae nunquam alias auditae.  Et hic nota quod 
ista litera non videtur vera de virtute sermonis, si sic 
simpliciter intelligatur: non enim videtur concedendum quod 
musica sit in coelo, quia Aristoteles hoc impugnat, primo coeli 
et mundi: ideo dicendum est quod autor per istam harmoniam 
intelligit mirabilem proportionem coeli, quod semper uniformiter 
movetur, ita quod omnis pars respondet omni parti, sicut ipse 
poeta dixit in Inferno.  Sed posito quod Dantes juxta sonum 
literae realiter intelligat quod musica sit in coelo, tamen non 
erit irridendus; nam magni autores ante Aristotelem, sicut 
Pythagoras et Plato, et post eum sicut Tullius, Boetius, et 
Macrobius comentator Tullii super somnium Scipionis, et 
Chalcidius comentator Platonis super Timaeum affirmant hoc pro 
certo.  Unde dicit Chalcidius: ^Musica procul dubio exornat 
animam rationabiliter ad naturam antiquam, revocans et efficiens 
talem demum, qualem ab initio opifex Deus fecerat.~  Albertus 
tamen in suo de coelo et mundo adducit multas rationes ad 
probandum quod sonus non fit in coelo: et in libro de 
proprietatibus elementorum facit demonstrationem maioris 
certificationis; unde dicit: |e il grande lume~, quod nunc 
videbat maius solito, |m'accesero un desio~, idest, desiderium in 
mente mea, |di lor cagione~, idest, sciendi causam istius soni et 
luminis, |mai non sentito di cotanto acume~, quasi dicat, quod 
nunquam habuerat intensius dubium in animo sive desiderium 
quandiu fuerat cum Virgilio.  

	|85-90.~  Et subdit subitum succursum Beatricis, quae
continuo promisit se satisfacturam desiderio suo, dicens:
|ond'ella~, scilicet Beatrix, magna magistra secretorum coeli, |che
vedea me, s@i come io~, idest, cognoscebat acutum desiderium meum,
|aprio la bocca~, supple, ad loquendum ne perderem tempus, |pria
ch'io~, scilicet, aperirem os, |a dimandar~, de causa utriusque rei
novae, |ad acquetarmi l'animo commosso~, stupefactum novitate
insolita, ne teneret animum meum diu suspensum inutiliter, |e
cominci~, supple, dicere ridenter: |tu stesso ti fai grosso~,
contra naturam et bonam dispositionem tuam, cum deberes amodo esse
subtilis, |col falso imaginar~, quia scilicet imaginaris esse adhuc
in terra in paradiso terrestri, quod tamen est falsum, quia jam es
in coelo, |s@i che non vedi ci@o che vedresti~, scilicet, causam soni
et luminis, |se l'avessi scosso~, idest, remotum a te illud falsum
imaginari; sed statim quietabo animum tuum inquietum.  

	|91-93.  Tu non se'.~  Hic Beatrix assignat causam, quare
Dantes incipit audire tantum nunc novum sonum, et videre novum
lumen.  Et vult finaliter dicere quod ipse ideo audit sonum coeli,
non quia sit ibi factus de novo, sed quia dum staret in terra non
poterat ipsum audire.  Similiter videt lumen maximum non quia non
esset prius ibi, sed quia non poterat ipsum videre dum esset in
terra.  Dicit ergo: |tu non sei in terra~, sicut fuisti hactenus,
|s@i come tu credi~; et ostendit quod nunc poeta naturaliter
ascendit coelum per unam comparationem naturalem et subtilem
fulminis, quod non tam velociter descendit ad terram, quam poeta
nunc velociter ascendit ad coelum.  Ad quod notandum quod Beatrix
exquisitissime hoc dicit, quia fulgur a calore solis non trahitur
nisi usque ad mediam regionem aeris, et ibi repellitur a frigore ad
terram cum summa velocitate.  Iste vero homo nunc trahebatur calore
aeterni solis a terra ad coelum subito et instanti.  Praeterea
fulgur veniens ab alto ad terram facit multa mirabilia et
incredibilia homini; quare antiqui putaverunt ipsum esse rem
divinam, ideo attribuebant fulmen Jovi deo deorum: quanto magis
homo ascendens a terra ad coelum facit mirabilia, quia efficitur
deus sive divinus, subtilius et fortius penetrando corpora
coelestia, quam fulmen terrestria.  Dicit ergo: |ma folgore~,
fulgur est illuminatio ignis, qui apparet nube jam scissa vel
rupta; fulmen vero est ignis expulsus et cum impetu jactus;
|fuggendo el proprio sito~; bene dicit: licet enim ignis per se sit
ascendere, ut dicitur paulo infra, non tamen secundum Aristotelem
ascendit in materia aliena, sicut in ferro ignito vel titione; in 
coruscatione autem est vapor terrestris cuius est descendere, 
ideo descendit in illo; secundo, quia inter omnia inanimata ignis 
maxime nutritur; virtus autem omnis nutriti sequitur naturam et 
motum materiae ex qua nutritur, sicut videmus in candela: tertio 
quia percutitur et proiicitur a nube et a frigore loci, ideo 
descendit cum impetu; ideo dicit: |non corse~, scilicet cum 
tanto impetu, |come tu~, supple, curris, |ch'ad esso riedi~, 
idest, reverteris nunc ad ipsum proprium situm tuum, quia 
scilicet venisti originaliter a coelo, nunc redis in ipsum; 
coelum enim est naturaliter locus spirituum sicut terra corporum. 
Homo autem est maxime intellectus et ratio; ideo nunc Dantes cum 
virtute et scientia volabat sursum, sicut ignorantia et vitium 
trahebant eum deorsum, quando a principio voluit ascendere 
montem, ut patet primo capitulo Inferni.  

	|94-99.  S'io fui.~  Hic Dantes tangit aliud dubium, quod
natum est ex solutione primi dubii; et videtur velle dicere in
effectu: bene cognosco ex verbis tuis quare coeperim nunc audire
novum sonum, et videre novum lumen, sed non possum cognoscere
qualiter nunc cum corpore ponderoso transeam per ista corpora
levia.  Et hic nota, lector, quod hoc est dignum longa discussione
super ista admiratione autoris; nam Dantes nunc contractus in arcem
suae mentis speculabatur simul vilitatem et sublimitatem humanae
naturae.  Nam, ut perstringam plurima paucis, nihil miserius
homine, nihil felicius; vilitatem quidem considerabat ratione
materiae corporis pergravantis, ut eleganter et saepe scribit
Plinius in naturali historia: quid enim miserius homine qui
conceptus in foetore luxuriae, nutritus foedissimo alimento, quod
nominare pudor prohibet; quem antequam nascatur interdum foetor
candelae extinctae interficit, et natum morsus culicis necat, imo
pilus in lacte suffocavit nobilem poetam graecum: homo miserrimus 
animalium, hospitium miseriarum, receptaculum sordium, subiectum 
morborum, egens omnium, nihil secum portat, inter dolores, poenas 
et pericula: inter incommoda tanta tam naturae quam fortunae, 
vitam agit brevissimam, quam auspicatur a planctu; semper 
inquietus, sollicitus de gloria, de pecunia, semper mortem 
timens, qua nihil melius dedit natura homini, cum homo homini 
faciat tot mala, et insidietur vitae brevissimae per tot genera 
tormentorum, mortium et ludibriorum.  Quid quod pediculi 
aliquando roserunt regem et vermes imperatorem?  Unde quibusdam 
visum est optimum esse homini non nasci, vel cito mori.  E contra 
autem considerabat Dantes sublimitatem hominis quantum ad 
intellectum quasi divinum.  Nonne contra tot genera miseriarum 
homo se armat per tot genera artium imitando naturam?  Nam si 
natura provida caeteris animantibus dedit cutem duram, ungues et 
cornua; homini dedit unum reparatorem omnium, scilicet 
intellectum.  Bruta ergo laesa non habent remedium, nisi 
conferatur ab homine: elephas, camelus, bos, equus et alia cum 
senuerint spernuntur, cum obierint non sunt; solum hominem 
virtute dotatum, quae solius hominis est propria, senectus facit 
venerabilem, mors gloriosum et felicem, quem transfert non 
extinguit: et cum animalia multa sint armata fortitudine, 
velocitate et aliis, solus homo fuit curae Creatori suo, cui 
dedit caput spericum, in quo posuit oculos sidereos in quibus 
relucent secreta animi, dedit rationem et orationem; ideo merito 
omnia famulantur illi: ipse omnia domat et trahit ad commoda sua; 
bovem sub jugum, equum sub fraenum etc.  Per intellectum igitur 
homo dominatur cunctis, et vivens fruitur luce veritatis 
aeternae, clarus virtute inter homines, futurus clarissimus et 
beatus inter electos.  Ex his notatis clare patet quod dubitatio 
Dantis nunc erat rationabilis, qui mirabatur quomodo vivens 
ascenderet coelum, considerata vilitate humanae naturae, quae 
trahit hominem deorsum; et responsio Beatricis est verissima 
considerata nobilitate animae rationalis, quae trahit ipsum 
sursum, et facit similem Deo, si sit dispositus sicut nunc erat 
poeta noster.  Sicut enim animal cadens nimis ab alto exanimatur 
antequam perveniat ad terram; ita homo nimis alte ascendens 
amittit quodammodo corpus, et quasi vivit in coelo.  Nunc ad 
literam veniendum est.  Dicit poeta movens secundum dubium: |S'io 
fui del primo dubbio disvestito~, quod mens mea induerat pro 
novitate soni et luminis, |per le sorrise parolette brevi~, 
scilicet, quia Beatrix breviter responderat mihi subridens de 
ruditate mea, qui credebam adhuc esse in terra, cum tamen jam 
pervenissem ad coelum, |pi@u fui irretito~, idest, illaqueatus in 
rete, |dentro ad un nuovo~, supple, dubium; |e dissi: gi@a 
requievi contento~, sicut jam praedixerat ad quietandum animum 
commotum, |di grande ammirazione~, soni et luminis magni, |ma ora 
ammiro~, maiori admiratione, |com'io trascenda questi corpi 
lievi~ idest, corpora coelestia, cum sim adhuc cum corpore 
terrestri gravi.  Et hic nota quod coelum non est calidum, nec 
frigidum, nec siccum, nec humidum, nec leve, nec ponderosum, 
sicut elementa subiecta sibi quae movet, permiscet et 
complexionat; sed autor appellat coelum leve, quia est super omne 
leve; nam ignis est simpliciter levis; vel dic leve, quia purum 
immateriale velocissime movetur, vel expone leve pro leviter.  

	|100-102.  Ond'ella.~  Hic Dantes ponit responsionem
Beatricis quae solvit ipsum dubium.  Et primo tangit dispositionem
Beatricis erga se, quae ad primum dubium ostenderat indignationem,
quia arguerat ipsum de ruditate; nunc vero ad secundum dubium
ostendit compassionem, quia arguit eum de errore: et hoc facit per 
propriam comparationem matris ad filium.  Dicit ergo: |Ond'ella~, 
scilicet, Beatrix, |appresso d'un pio sospiro~, ubi primo riserat 
nunc suspiravit ex pietate condolens humano generi, quod videtur 
ignorare se esse aptum natum ad felicitatem, cum tamen hic sit 
finis hominis, |drizz@o gli occhi~, in quibus consistit pulcritudo
et decor istius dominae, sed nunc respexit torve, quia erat irata;
unde dicit: |con quel sembiante~, idest, aspectu turbato ex
affectione cara, |che madre fa sopra figliuol deliro~, idest, qui
delirare videtur ad modum senis.  Deliri enim proprie appellantur
senes in quibus distemperata est harmonia virtutum animalium, sicut
in lyra dissona discordant chordae a proportione debita; et nunc
poeta delirabat tamquam discipulus discolus a doctrina matris suae. 
Volens autem ista pia mater revocare filium delirum, intendit
ostendere pulcra ratiocinatione quod ascensus eius ad coelum est
naturalis, quia homo naturaliter inclinatur ad summum bonum. 
Incipit autem parum a longe praemittens, quod omnia tendunt in
bonum quodam mirabili ordine naturae.  

	|103-108.~  Unde dicit: |e cominci@o~; supple, dicere illa
beata Beatrix, |le cose tutte quante hanno ordine tra loro~; est 
autem ordo parium dispariumque rerum suo loco collocandarum 
debita dispositio, ut ait Augustinus; per quem: ^singula quaeque 
locum tenent sortita decenter~, ut dicit Horatius; et loquitur 
autor de ordine naturali; unde dicit: |e questo~, scilicet, ordo, 
|@e forma che l'universo~, scilicet totum mundum, |fa simigliante 
a Dio~, ideo bene nihil melius, nihil pulcrius in rerum natura 
ipso ordine, ut dicit philosophus.  Sicut ergo dictus ordo est a 
Deo, ita res mundanae sunt a dicto ordine, et secundum illum 
recipiunt distinctionem et diversitatem in earum operationibus. 
Et probat hoc primo in spiritualibus, deinde in naturalibus, 
dicens: |l' alte creature~, idest, angelicae substantiae, 
|veggion qui~, scilicet, in dicto ordine, |l'orma~, idest, 
vestigium vel exemplum, |dell'eterno valore~, idest, divinae 
bonitatis, |il quale~, scilicet, valor, |@e fine~, scilicet, 
ultimus, |al quale @e fatta la toccata norma~, ad quem finem 
tendit dictus ordo propter quem est factus.  

	|109-111.  Nell'ordine.~  Hic Beatrix ostendit ordinem esse
in rebus naturalibus; unde dicit: |Tutte nature~, idest, omnium
rerum et specierum, |sono accline~, idest, acclinatae vel
inclinabiles, |nell'ordine ch'io dico~, scilicet, praedictum
ordinem universalem.  Et hic nota quod tantus est ordo naturae, ut
quod est venenosum et inconveniens uni est utile et conveniens
alteri; sicut jusquiamus qui est cibus passeris licet homini sit
venenosus; et sicut napellus interficit hominem solum portatus, et
mulierem praegnantem non laesit manducatus, teste Galieno; et mus
qui pascitur napello est tiriaca contra napellum.  Similiter tantus
est ordo providentiae divinae quod nullum est tam magnum malum, 
quod inde non eliciat aliquod bonum.  Unde Augustinus in 
Enchiridion dicit: Deus omnipotens non sineret fieri mala sive 
naturae sive culpae, sive poenae, nisi esset ita potens, quod ex 
quocumque malo posset elicere optimum bonum.  Et dicit: |per 
diverse sorti~, quasi dicat, aliter et aliter, illae naturae, 
dico, |pi@u e men vicine al principio loro~, scilicet, Deo, qui 
est primum principium movens, sicut jam bene declaratum est in 
principio capituli; aliter enim lucet sol in aere, aliter in 
nube, aliter in luto.  

	|112-114.~  Ideo subdit: |onde si muovono~, illae naturae,
quia natura est principium motus secundum se non per accidens,
quoniam omne corpus habet proprium motum, ut ignis sursum, terra
deorsum, |a diversi porti~, quia veniunt ad ortum, |per lo gran mar
dell'essere~, per magnitudinem et profunditatem essentiae naturae
rerum, |e ciascuna~, supple, natura movetur, |con istinto a lei
dato che la porti~, idest, dirigat in finem suum.  Unde nota quod
non est aliqua natura quae non habeat formam essentialem
constituentem sibi esse; et haec forma habet aliquam essentialem
operationem, et haec operatio essentialis finitur ad aliquid; et
ideo operatio haec finita ad id ad quod est essentialiter, est
bonum illius naturae. 

	|115-120.  Questi.~  Hic poeta probat et declarat dictum
ordinem particulariter in quibusdam rebus naturalibus; et est
litera clara, unde dicit: |Questi~, scilicet ordo, |ne porta il
fuoco inv#er la luna~, quia ignis velociter et uniformiter imitatur
motum coeli, aer autem imitatur ipsum, sed non uniformiter; aqua
non uniformiter nec complete; terra numquam mutatur, sed perpetuo
in suo loco quiescit; |questi~, scilicet, ordo, |@e permotore nei
cor mortali~, quia cor hominum est semper in motu, et praestat
motum omnibus membris et animali secundum istum ordinem naturalem,
quo motu cessante cessat vita; movent etiam corda hominum ut 
naturaliter appetant summum bonum; |questi~, scilicet, ordo, 
|stringe et aduna la terra in s@e.~  Ad quod est sciendum quod 
elementa inferiora sunt sicut materia respectu superiorum, et 
superiora sunt formalia et spiritualia respectu inferiorum; ideo 
multo plus habent de loco quam inferiora: unde ignis 
spiritualissimus et subtilissimus corporum implet totum concavum 
coeli, et aer minus spiritualis implet concavum minus scilicet 
ignis: aer quidem habet humidum fluens extra se ipsum ad siccum 
ignis; sed aqua materialis valde non potest complere locum 
alicuius concavi, cum humidum eius fluat in se ipsum et sic 
contrahitur materia eius in quantitate.  Terra autem 
materialissima minimum capit locum, et ideo partes eius 
contendunt in centrum et comprimunt se circa ipsum; ideo propter 
sui minimam quantitatem tota terra dicitur centrum totius sperae 
coeli et mundi.  Et addit autor quod non solum ista corpora 
naturalia hic ordo disponit, sed etiam rationalia, dicens: |n@e
pur questo arco~, idest, ordo, et bene vocat arcum, quia dirigit 
omnia in finem suum, sicut sagipta dirigitur in signum ab arcu 
sagiptantis, |saetta~, idest, dirigit, |non pur le creature che 
son fuor d'intelligenzia~, sicut bruta quae sunt extra rationem, 
|ma quelle~, scilicet, creaturas dirigit, |che hanno intelletto e 
amore~, sicut angelos et homines.  

	|121-123.  La providenzia.~  Nunc Dantes ex praemissis
elicit suam conclusionem principaliter intentam.  Vult enim
conclusive dicere quod providentia divina quae dedit ordinem
optimum omnibus rebus naturalibus ordinavit praemium meritorum
homini, scilicet felicitatem aeternam, quam constituit electis suis
in paradiso, ad quem modo tendebat Dantes.  Dicit ergo Beatrix: |La
providenzia~, scilicet, Dei, |che cotanto assetta~, idest, ordinat
et disponit universitatem creaturarum in mundo, sicuti jam dictum
est, |fa il ciel~, idest, unum coelum super omnes alios, cum maiori
ordine, scilicet, empyreum, |sempre quieto~, ubi alii coeli infra
ipsum sunt semper in motu, |del suo lume~, quia coelum empyreum
totum est lux et amor, |nel quale~, scilicet, coelo quieto, |si
volge quel~, scilicet, illud coelum, scilicet primum mobile, idest,
nova spera, |c'ha maggior fretta~, quia velocius movetur, ut
dicetur capitulo sequenti et alibi plenius.  

	|124-126.~  Et subdit: |et ora~, scilicet nunc de
praesenti, |la virt@u di quella corda~, scilicet, ordo divinae
providentiae, |che ci@o che scocca~, ab arcu suo, |dirizza in segno
lieto~, idest, dirigit in bonum finem praefixum, sicut sagiptator
sagiptam in signum praefixum, |cen porta l@i~, scilicet, ad illud
coelum quietum per scalam novem graduum, |come a sito decreto~,
idest, tanquam ad locum praeordinatum meritis tuis et aliorum
virtuosorum.  Ideo bene dicit Augustinus accipiens dictum Virgilii,
si poetae dicere licuit: ^trahit sua quemque voluntas~, non
necessitas sed voluntas, non obligatio sed delectatio, quanto nos
fortius dicere debemus trahit hominem ad Christum, qui delectatur
veritate, beatitudine, justitia, et sempiterna vita?  Et alibi idem
Augustinus allegans aliud dictum poeticum, dicit: ^Non hi qui 
pecudum pertractant corque jecurque, Sed quorum emundat prudens 
praecordia virtus, Excludens positam subter labem vitiorum 
Remigio poterunt coelum penetrare secundo, AEthera nec vacuum 
laetis transcurrere pennis~; qualis recte nunc erat poeta Dantes. 

	|127-132.  Ver @e.~  Hic Beatrix facit antiphoram, idest
respondet quaestioni tacitae, quia poterat statim obiici: unde est
quod tam pauci perveniunt ad coelum, si sic naturaliter inclinantur
et trahuntur, ut dicis?  Respondit, quod hoc est accidentaliter et 
praeter intentionem naturae; et hoc ostendit per similitudinem 
artis, quia licet faber intendat introducere formam cultelli in 
ferrum, tamen non facit si materia non est bene disposita ad 
receptionem illius formae.  Ordina sic literam: |Ver @e che la 
creatura~, scilicet, rationalis, idest homo, |c'ha potere di 
piegare~, a cursu recto, |cos@i pinta, in altra parte~, scilicet, 
falsam, fortuitam felicitatem, hanc potestatem habet propter 
liberum arbitrium, quo nullum maius donum Deus dedit homini, 
sicut ipse autor dicit infra capitulo V huius libri, |si diparte 
da questo corso~, scilicet, ordinis providentiae Creatoris, 
|talor~, imo frequentissime propter aliquid apparens bonum, |cos@i 
come forma non s'accorda~, idest, non convenit, |molte fiate 
all'intenzion dell'arte~, idest, artificis, |perch@e la materia 
@e sorda a risponder~, idest, indisposita, inobediens, sicut quando 
ferrum non est bene ignitum, ita homo non ignitus amore divino 
non respondet ordini praedicto.  Et hic nota bene quod eleganter 
dicit Chalcidius super Timaeum Platonis: ^omnis anima particeps 
divinitatis naturali appetitu semper quidem bonum expetit.~ 
Errat tamen aliquando in judicio bonorum et malorum; nam alii 
nostrum summum bonum voluptatem putant, alii divitias, alii 
gloriam, et omnia magis quam ipsum verum bonum.  Huius ratio est 
quia statim ipso ortu venimus in lucem cum dolore ex loco calido 
in frigidum, ideo statim solertia obstetricis fovet natum aqua 
calida, qua infans continuo delectatur, et sic in prima origine 
percipit delectationem sensibilem; deinde sugens lac magis 
incipit delectari; deinde propter multiplicem indigentiam appetit 
divitias instrumentum voluptatis: deinde gloriam amplectitur: 
natura quidem omnis homo laudis et honoris est appetens, quia 
honor est testimonium virtutis.  

	|133-135.~  Et addit: aegritudo, servitus, inopia rerum
necessariarum abducit nos a cultu virtutis, ideo est opus
sapientibus praeceptoribus: ideo Socrati a puero dicitur 
datus angelus comes agendorum, ut prohiberet quae fieri non 
expediret.  Et confirmat dictum suum per unam comparationem 
pulcram et propriam: et vult sententialiter dicere, quod sicut 
ignis qui naturaliter est aptus natus ascendere sursum, contra 
naturam suam violenter tendit deorsum; ita homo qui naturaliter 
est aptus natus ascendere ad coelum, accidentaliter reclinat ad 
terram praeter intentionem naturae.  Dicit ergo bene: |e siccome 
veder si pu@o cadere fuoco di nube~, scilicet, ignis fulminis 
inclusus in ventre nubis expulsus a frigore loci, sicut probatum 
fuit supra, |se l'impeto primo~, idest, motus primae voluntatis 
potest, supple, videri cadere deorsum, a |terra @e torto~, idest, 
carne hominis cum impetu depulsa, |da falso piacere~, idest, a 
complacibilitate rei quam amat tamquam bonam, cum tamen non sit, 
in qua est falsa felicitas, sicut subtiliter probavit poeta in 
Purgatorii capitulo, ubi tractavit de amore.  

	|136-138.  Non dei.~  Hic ultimo poeta repetit conclusionem
probatam ad veram exclusionem dubii, scilicet, quod eius ascensus
ad coelum est naturalis, non accidentalis, per unam comparationem
naturalem et propriam, quae de se patet, dicens: |Non dei pi@u
ammirar~, istis bene consideratis, |lo tuo salire~, idest,
ascendere in coelum, |se bene estimo~, si, pro quia, |se non come
d'un rivo~, scilicet, aquae currentis, |se d'alto monte scende
giuso ad imo~, idest, ad bassum, quasi dicat: tuus ascensus in
altum est ita naturalis et proprius sicut descensus aquae in
bassum, quia animus tuus est igneus et coelestis.  

	|139-141.~  Et subdit: |meraviglia saria~, potius e 
contra, |se privo~, pro privatus, |d'impedimento~, ignorantiae, 
|gi@a ti fossi assiso~, idest, locasses te in terra, a simili, 
|com'a terra quieto fuoco vivo~, idest, sicut esset mirum videre 
aliquam materiam combustibilem stare quietam sine aliqua 
mutatione in igne accenso ardenti.  

	|142.~  Et claudit poeta capitulum primum, dicens: |quinci
rivolse~, illa Beatrix, |inv#er lo cielo il viso~, ut dirigeret meum
visum intellectualem in illud.  Et hic ultimo nota, lector, quod
vere non erat mirum sicut dicit ista domina, si iste homo veloci et
facili motu currebat nunc in coelum, et ferebatur in Deum, qui
calcatis omnibus vitiis, purgatus omnibus peccatis pervenerat ad
montem celsum tangentem coelum, ubi fuerat lotus duplici aqua
mundissima, quarum altera induxerat oblivionem malorum, altera
memoriam bonorum in animam depuratam ab omni affectionum
perturbatione, sine superbia et cupiditate, quae sunt duae radices
omnium peccatorum, receptus et investitus a septem virtutibus
quibus revolabat in patriam, ubi felix victor infestissimorum
hostium, gloriosissimum triumphum suis meritis praedestinatum jam
sperabat.  Quid mirum, inquam, si divinus hic poeta tanto cursu
promissum bravium properanter petebat? ad quod nos tandem pervenire
dignetur qui autorem viventem per omnes regiones coeli ad se
trahere dignatus.  Amen. 

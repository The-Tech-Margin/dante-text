	|SUMMARIUM.~  CANTUS DECIMUS QUINTUS, ^in quo dominus
Cacciaguida multa dicit super mores florentinorum.~

	|Proemio.~  ^BENIGNA volontade in che si liqua.~ 
Postquam in superiori capitulo autor noster tractavit et
determinavit in generali de animabus sequutis influentiam Martis,
nunc consequenter in isto XV capitulo introducit in speciali unam
animam illustrem modernam de spera Martis quae narrat eius
genealogiam et conditionem antiquam et modernam suae civitatis
Florentiae.  Et praesens capitulum potest breviter dividi in tres
partes generales; in prima quarum autor introducit illum
spiritum, qui recipit et alloquitur eum cum alacri gratulatione. 
In secunda dictus spiritus regratians Deo laetatur de adventu
expectato autoris, et offert se petitioni suae; et autor excusans
se regratiatur illi, et petit quis sit, ibi.  ^Indi, a udire.~ 
In tertia et ultima ille spiritus respondens propalat se et
narrat imitationem status Florentiae, ibi: ^O fronda mia.~  

	|1-6.~  Ad primum veniens dico quod autor promovet unum
spiritum principium sui generis, qui gratulanter recipit eum.  Et
primo continuans dicta dicendis, describit quietationem cantus
illarum animarum, ut detur spatium loquendi illi spiritui
venturo: et breviter vult dicere autor, quod bona voluntas
procedens a vero amore illarum animarum imposuit silentium
dulcissimo cantui earum causa satisfaciendi desiderio autoris,
quod videbant ex revelatione divina.  Nunc ergo expone sic
literam: |Benigna voluntade in che si liqua~, idest, in qua
liquido et clare ostenditur, |sempre l'amor~, scilicet verus,
caritativus, |che drittamente spira~, quia semper recte procedit,
|come cupidit@a fa~, sicut falsus amor liquidatur, |nella iniqua~,
scilicet, voluntate indirecta, |pose silenzio a quella dolce
lira~, idest, illi cantui dulcissimo illarum animarum quae
concordabant in cantu sicut chordae in lyra, ut jam praetactum
est in praecedenti capitulo.  Unde dicit: |e fece quietar le
sante corde~, dictae lyrae, |che~, idest, quas, |la destra del
ciel~, idest, manus Dei, |allenta e tira~, idest, remittit, et
movet, secundum quod sibi placet, tamquam optimus citharista, qui
semper bene temperat chordas, nec unquam oberrat, sicut saepe
citharistae mortales.

	|7-9.  Come.~  Hic autor ex dictis ostendit quod illae
animae non possent denegare juste precantibus, quorum petitio est
exaudibilis.  Unde dicit per modum interrogationis: |Quelle
sustanzie~, scilicet, animae beatae, |come saranno sorde~, idest,
quomodo claudent aures, |ai giusti prieghi?~ quasi dicat: nullo
modo; quod declarat statim per signum sive effectum, dicens: |che
fur concorde a tacere~, quia omnes concorditer et pariter
tacuerunt, |per darmi voglia ch'io le pregasse~, ex commoditate
tacendi; quod fuit plusquam exaudire precantem.  

	|10-12.  Ben @e.~  Hic autor sumpta occasione ex dictis
arguit quod juste punitur aeternaliter qui peccat aeternaliter in
suo aeterno, scilicet, Deo: Chi, idest, quicumque, |si spoglia
quell'amore~, scilicet Dei, qui est infinitus sine fine,
|eternalmente~, quia vellet semper vivere in amore terrenorum,
quantum in ipso est, et sic peccat aeternaliter, |per amore di
cosa che non duri~, idest amore temporalium transitoriorum.  

	|13-21.  Quale.~  Hic autor describit accessum unius
illarum animarum versus se per unam pulcram et propriam
comparationem; et breviter dicit, quod splendor illius animae
cursim descendit ad eum, sicut vapor accensus aestatis et
serenitatis discurrit properanter per aerem, de quo dicit vulgus
quod est stella cadens.  Nunc vide literam, et ordina sic: |Un
astro~, idest, una stella, et haec erat anima cuiusdam militis,
cui nomen erat |Cacciaguida~, qui fuit antiquus praedecessor
autoris, et erat in forma stellae ibi cum aliis martialibus; unde
dicit: |della costellazion che l@i risplende~, idest, de
aggregatione illarum animarum quae constituebant ibi signum
crucis, sicut multae stellae aggregatae simul faciunt unam
constellationem, ut dictum est de galassia capitulo praecedenti,
|corse al pi@e di quella croce~, ubi ego eram, |dal corno che in
destro si stende~, idest, a dextero latere crucis, |tal qual
subito fuoco~, idest vapor ignitus subito motus, |discorre ad ora
ad or per li sereni tranquilli e puri~, idest, per aerem quando
tempore magnae serenitatis in aestate aer est bene quietus et
purus a ventis et nubibus; et dicit: |movendo gli occhi che
stavan securi~, quia scilicet subitaneo motu et splendore
terrefacit videntes; et subdit, |e pare stella che tramuti loco~,
cum tamen non sit stella; unde dicit: |se non che nulla sen perde
dalla parte onde s'accende~, quia non vanescit splendor ibi ubi
incipit, |et esso~, scilicet, subitus ignis, |dura poco~, sicut
patet ad sensum.  Et hic nota quod iste subitus ignis vocatur a
philosopho |assub~, sive stella cadens etc.  

	|22-24.  N@e si part@i.~  Hic autor exponit et declarat
unum dictum suum: quia enim dixerat, quod unum astrum cucurrerat
ad pedem crucis, corrigit illud dictum et dicit quod non
cucurrit, sed visum est cucurrere, quia radius splendoris eius
descendit ad eum per lineam rectam.  Dicit ergo: |N@e la gemma~,
idest, stella illa, scilicet, anima pretiosa, |si part@i dal suo
nastro~, idest, a loco sive cornu dextero crucis in quo erat, |ma
trascorse per la lista radial~, idest per lineam splendentem sui
radii.  Et declarat transcursum ipsius splendoris per simile,
dicens: |che parve fuoco dietro ad alabastro.~  Est enim
alabastrum genus marmoris lucidissimum, per cuius superficium
propter eius pinguedinem discurrit ignis, sicut super unctum, ut
dictum est de flamma urente plantas simoniacorum, decimonono
capitulo Inferni; et de isto lapide ponitur in unguento quod
dicitur alabastrum, de quo in Evangelio.  Et hic nota quomodo
comparatio superius facta est propria; primo, quia anima elevata
in coelum calore solis justitiae Dei, et stella comparatur igni
elevato in altum calore solis materialis: et sicut ille ignis est
vapor accensus splendens, ita ille spiritus erat ardens et
rutilans; et sicut talis vapor ut stella cadens, et tamen non
est, ita ille spiritus visus est discurrere, et tamen non fuit,
immo splendor eius.  

	|25-27.  S@i pia.~  Hic autor ostendit quam gratanter iste
spiritus receperit eum: et primo ostendit qualem se ostenderit in
habitu per similitudinem convenientissimam.  Ad cuius
intelligentiam est primo notandum, quod sicut fingit Virgilius VI
Eneidos, Eneas, ut saepe dictum est, descendit ad infernum
vivens, duce Sybilla, sicut tactum est secundo capitulo Inferni,
et Purgatorii capitulo.  Et cum pervenisset ad campum Elysium
amoenum et virentem in quo stant animae illustrium virorum,
reperit Anchisem patrem suum, qui cum summa alacritate cepit eum. 
Ad literam dicit ergo autor: |L'ombra d'Anchise~, idest, anima
quae appellatur umbra apud Inferos, ut saepissime patuit in
Inferno et Purgatorio, |si porse s@i pia~, idest, tam benigna erga
Eneam filium suum, sicut, supple, nunc iste spiritus fecit erga
me, |quando s'accorse del figlio~, scilicet, Enea, dicens:
venisti tandem in Elysio, idest in campo piorum.  Et hoc dico:
|se nostra maggior musa~, idest, si fictio Virgilii, qui est
summus nostrorum poetarum latinorum, scilicet maior me, quia
fuit meus dux, doctor et magister; et tamen discipulus interdum
excedit magistrum, ut Aristoteles Platonem, et Homerus
Pronapidem, et ita de multis, |merta fede~, quasi dicat: si
credendum est Virgilio excellentissimo poetae, qui fingit hoc de
Enea, qui in vita descendit ad infernum, metaphorice intelligas
ad cognitionem et expulsionem vitiorum.  Et hic nota quomodo
dicta similitudo est propriissima: sicut enim Eneas descendit ad
infernum duce Sybilla, ita Dantes ascendit ad coelum duce
Beatrice: et sicut Eneas reperit patrem suum senem, ita Dantes
reperit antiquum praedecessorem suum.  Et sicut Eneas reperit
patrem in campo amoeno et luminoso, in quo erant animae illustres
virorum sapientum et proborum; ita Dantes reperit istum suum
maiorem in campo spatiosissimo, coeli delectabilissimo et
luminosissimo, in quo sunt animae gloriosae sapientissimorum
bellatorum, sicut in spera Martis.  Et sicut Anchises recepit
laetissime Eneam diu expectatum, ita Cacciaguida jocundissime
recepit Dantem diu desideratum.  Et sicut Anchises praedixit
Eneae multa utiliter per quae esset praemunitus contra occursus
inimicorum, ita Cacciaguida praedixit multa salubriter Danti, per
quae esset praecautus et praevisus contra impetum adversorum et
adversariorum suorum, sicut haec omnia clare patebunt infra.  Et
sic potes perpendere quomodo autor noster circumspectissimus
scivit facere de alieno suum, quod est difficile, ut testatur
Horatius in sua poetria.  

	|28-30.  O sanguis.~  Hic autor describit actum sive
orationem commendatoriam Cacciaguidae ad se, dicens, quod ille
spiritus prae nimio gaudio prorupit in hanc laudem autoris: |O
sanguis meus~ etc.  Ad cuius dicti enucleandam sententiam est
firmiter notandum quod aliqui periti visi sunt subtiliter
exponere istam literam dicentes: autor non intellexit istam
literam nec ego intelligo.  Quod autem autor non intellexerit
probare videntur per dictum ipsius, quia dicit in litera quod non
intellexit eum, ita loquutus est profunde.  Sed certe ista est
mala excusatio ignorantiae; immo autor bene intellexit ista
verba, et ego bene intelligo; illud autem quod adducunt ad
probationem sui dicti directe facit contra eos.  Nam autor bene
dicit paullo infra, quod ipse spiritus subiunxit quaedam profunda
quae ipse autor non intellexit; sed ex hoc non sequitur, quod non
intellexerit quae dixerat ante, immo per contrarium expresse
praesupponit quod intellexerit verba prima: et sic taliter
exponentes recte contradicunt literae et intentioni autoris.  Hoc
praenotato, nunc exponamus literam.  Dicit ergo Cacciaguida
autori: |O sanguis meus~, idest, o fili mi dilecte, quia autor
descendit de sanguine eius, ut statim dicet ipse: |o gratia Dei
super infusa tibi~, idest, desuper, scilicet, a coelo missa tibi;
tibi dico, |sicut cui~, idest, tamquam illi cui, |janua coeli~,
idest, porta coeli, est, supple, |bis reclusa~, idest, aperta,
|unquam~, idest aliquando, quia scilicet porta coeli est aperta
nunc tibi semel, quia venis in corpore ad coelum ex spirituali
gratia, et venies iterum, scilicet tempore mortis; nam si
concessum est tibi viventi venire ad coelum cum carne, non est
credendum quod tibi venienti sine corpore denegetur, maxime cum
autor dixerit supra capitulo, ^do' non si scende senza
ritornare.~  

	|31-36.  Cos@i.~  Hic autor ponit effectum illius
orationis, dicens, qualis factus est ad verba eius.  Unde
continuans dicta dicendis, dicit: |Quel lume~, ille spiritus
luminosus, |cos@i~; idest, ita loquutus est cum summa affectione,
|ond'io m'attesi a lui~, idest, attente respexi et notavi ipsum;
et dicit: |poscia rivolsi il viso alla mia donna~, ac si vellet
dicere: sancte Deus, quis est iste, qui fecit mihi tantum festum,
et qui praedicat de me tam optabilia?  Et sequitur: |e stupefatto
fui~, ex re subita et mirabili, |quinci~, idest, ex parte illius
spiritus, |e quindi~, scilicet ex parte Beatricis; declarat
subdens quare: |ch@e un riso~, idest, laetitia, |ardeva dentro
agli occhi suoi~, in quibus maxime eminet decor eius; et dicit,
|tal~, idest, tam superexcellens, |ch'io pensai toccar lo fondo
di mia grazia e del mio paradiso~, idest pervenisse ad finem
gratiae mihi concessae a Deo et meae beatitudinis, quasi dicat:
visus sum mihi esse plenus beatitudinis, |coi miei~, scilicet
oculis intellectualibus.  Et nota quod autor aperte fingit hoc
innuens, quod Beatrix valde laetatur de laude et commendatione
alumni sui, qui bis merebatur paradisum, qui tam alte, tam pulcre
describit ipsum poetice, et ad manifestandam gloriam Dei: vel
verius, quia autor ex hoc magnificat et extollit stirpem suam,
quod est summe delectabile, sicut ipse autor testatur in
principio capituli proxime sequentis.

	|37-42.  Indi, a udire.~  Ista est secunda pars generalis
in qua dictus spiritus regratians Deo laetatur de adventu
expectato autoris, et offert se petitioni suae; et autor excusans
se regratiatur illi, et petit quis sit.  Et primo autor
praemittit altam loquutionem et non intelligibilem illius
spiritus, dicens: |Indi~, idest, post dicta verba, |lo spirto~,
scilicet, Cacciaguidae, |giocondo~, idest, hilaris et
delectabilis, |a udire~, quia laetum et delectabile erat autori
audire illa verba: ^O sanguis meus~, |et a vedere~, quia laetum et
delectabile erat autori videre illum antiquum patrem sui
sanguinis in habitu et actu pio et paterno, de quo dictum est. 
Alii tamen construunt sic: |lo spirto giunse~, mihi, supple,
|giocondo a udire~, scilicet, ipsum spiritum dicentem verba tam
blanda, |e a vedere~, scilicet, Beatricem, sive pulcritudinem
oculorum Beatricis, |al suo principio~, scilicet, praedictorum
verborum: ^O sanguis meus~; sed prior constructus est melior,
|cose ch'io non intesi, s@i parl@o profondo~, quasi dicat, quod
verba eius non fuerunt intelligibilia.  Et assignat causam quare
non intellexit eum, dicens, quod hoc non fuit ex intentione
loquentis, sed ex infirmitate audientis.  Unde dicit: |n@e mi si
nascose~, idest, ille spiritus non occultavit se mihi loquendo,
|per elezion~, idest, ex voluntate; quasi dicat, non de
industria, non data opera fecit hoc, |ma per necessit@a~; et ecce
quomodo, |ch@e 'l suo concetto~, idest, eius mentalis loquutio,
|si sovrappose al segno de' mortali~, idest, superavit voces
nobis intelligibiles, quae voces sunt signa conceptionum
mentalium, quasi dicat, quod fuit loquutus de tam alta materia
quod transcendit facultatem humani intellectus viventium in ista
vita mortali.  

	|43-48.  E quando.~  Hic autor ostendit quomodo dictus
spiritus post tale altum loqui non intelligibile coepit loqui
intelligibiliter, et regratiatus est Deo de gratia concessa
autori; unde dicit: |La prima cosa che per me s'intese~, ergo
alia verba profunda non intellexerat, |fu trino ed uno~,
scilicet, o Deus, qui es trinus in personis et unus in
substantia, |benedetto sie tu che se' tanto cortese nel mio
seme~, quasi dicat, qui tam large donasti gratias isti de
sanguine meo.  Et hoc dico, dixit: |quando l'arco dell'ardente
affetto~, idest, postquam intellectio vel loquutio magnae
affectionis, |fu s@i sfogato che discese il parlar in v#er lo segno
del nostro intelletto~, quia scilicet coepit conscendere ad verba
intelligibilia et comprehensibilia ab humano intellectu.  Et hic
nota quod autor tacite vult dare intelligi quod ille spiritus
facta mentione de gratia data autori et de eius adventu ad
coelum, loquutus fuit alte disserens de divina gratia quae
profundam misericordiam impartitur et infundit hominibus, et ita
subtiliter et profunde, quod non potuit ipsum intelligere; sed
postea descendens ab illo summo eloquio coepit loqui magis basse,
ita quod poterat intelligi.  

	|49-54.  E seguit@o.~  Hic autor ostendit quomodo,
regratiatione facta primo Trinitati, ille spiritus fecerit
orationem suam ad ipsum autorem ostendens perfectionem illius. 
Unde dicit: |E seguit@o~, idest, ille spiritus deinde loquutus
fuit sub hac forma verborum.  Ad quorum verborum intelligentiam,
quia a multis sunt male intellecta, est praenotandum, quod iste
spiritus non vult aliud dicere sententialiter in effectu, nisi
quod Dantes nunc adimpleverat desiderium suum veniendo ad coelum,
quia expectaverat diu et cum magno desiderio istum adventum quem
praeviderat in speculo Deitatis, in quo beati vident vera et
futura multa sicut totiens jam patuit et patebit in libro isto. 
Nunc vide literam, quam satis difficilem et obscuram declara et
construe sic: |o figlio, tu hai soluto~, idest, adimplevisti,
|grato e lontan digiuno~, idest, longum et laetum desiderium
meum, qui diu desideravi videre te hic, sicut praevideram in Deo;
unde dicit: jeiunium dico, |tratto leggendo~, scilicet per me,
|nel magno volume~, idest, de libro divinae profunditatis, in quo
ego legeram te huc ascensurum.  In illo enim omnia scripta sunt
immutabiliter; unde dicit: |U' non si muta mai bianco n@e bruno~,
quasi dicat: in quo nunquam fit mutatio vel alteratio aliqua,
quia ibi non cancellatur, non additur nec detrahitur quidquam,
sicut in libris mortalium plenis mendaciis et erroribus multis. 
Et in hoc arguitur ignorantia dicentium quod in scriptura
librorum tantum debet esse de albo quantum de nigro, quia hoc non
habet locum hic ubi autor loquitur de aeterno consilio Dei.  Et
dicit: |dentro a questo lume in ch'io ti parlo~; dicunt aliqui,
idest, intra planetam Martis qui est corpus rutilum, luminosum;
sed licet ista expositio videatur vera et satis consona, est
tamen nimis larga; ideo dicatur verius et proprius; |dentro a
questo lume~, idest, intra lumen quod me circumdat, quasi dicat,
in anima mea, in qua diu fuit desiderium praedictum.  Et subdit:
|merc@e di colei~, idest, mediante auxilio Beatricis, |che ti
vest@i le piume all'alto volo~, idest, quae induit te alas
speculationis et contemplationis ad altum volatum coeli, quasi
dicat: quae fecit te habilem et potentem ad intelligenda divina.  

	|55-57.  Tu credi.~  In hac parte Cacciaguida intendit
ostendere autori, quomodo singularis amor movet eum ad faciendum
sibi singularem laetitiam differentem ab aliis animabus quae sunt
in simili gloria: et primo excusat autorem qui non perpendit de
hoc.  Ad huius literae intelligentiam, quia fortis videtur, est
praenotandum, quod spiritus iste breviter et summatim colligit
opinionem autoris quam habet de omnibus animabus illis, per quam
excusatur si ignorat spiritualem causam maioris suae laetitiae. 
Summa itaque intentionis est ista: tu credis quod animae beatorum
videant affectionem hominum antequam exprimant cum lingua, quae
cognitio est data nobis a Deo, qui est principium nostrae
scientiae, et a quo ipsa derivat, sicut unum est principium
numerorum, et ab ipso derivant quinque et sex, idest, numeri
pares et dispares; et ita est causa quare non petis a me quis ego
sim, vel quare ego videar tibi laetior caeteris.  Nunc ad literam
dicit Cacciaguida: |Tu credi che tuo pensier mei a me~, idest,
fluat ad me, ita quod, |mei~, non est ibi pronomen sed verbum,
|da quel ch'@e primo~, scilicet Deo, a simili, |s@i come il cinque
e 'l sei~, idest numerus par et impar, |raia dall'un~, idest,
radiat ab uno, quasi dicat, sicut omnis numerus derivatur ab
unitate, ut ait Boetius; et dicit: |se si conosce~, idest, si
cognoscitur; numerus quinarius et senarius non cognoscitur nisi
per unitatem quae est radix omnium.  

	|58-60.~  Et subdit: |e per@o~ idest, ista de causa quia
credis nos omnes scire cogitationem tuam, |non dimandi ch'io mi
sia, e perch@e io paia pi@u gaudioso~, idest, nec petis quare
videar facere tibi maius festum, |che alcun altro~, scilicet,
spiritus, |di questa turba gaia~, idest, istorum militum Christi
bellicosorum.  

	|61-69.  Tu credi il vero.~  Hic autor justificat
ignorantiam autoris propter eius opinionem veram, et petit ut
exprimat intentionem suam.  Unde dicit: |Tu credi il vero~,
idest, tu habes veram credulitatem de hoc, quia in rei veritate
habemus hoc a Deo, ut praedicitur, |che i minori~, idest, qui
habent minorem gradum gloria: secundum parva merita, |e i
grandi~, idest, qui habent maiorem gradum secundum eorum magna et
excellentiora merita, |di questa vita~, scilicet, aeterna, |miran
nello speglio~, idest, Deum tamquam in speculum in quo relucet
omnis veritas.  Unde dicit: |in che~, idest, in quod speculum,
|tu pandi il pensier prima che pensi~, idest, explicas cogitamen
priusquam cogites, quia scilicet, res et cogitationes sunt
manifestae et praesentes sibi antequam fiant.  Et habes
experientiam de hoc, quia vides quod ego descendi ad te, quia
praevideram in Deo cogitationem tuam.  Et subdit: et quamvis ego
videam tuum votum et jam habeam responsionem paratam ad ipsum
contentandum, nihilominus volo quod proprio ore tu exprimas, ut
magis adimpleatur velle tuum.  Dicit ergo: |ma la voce tua
sicura~, idest, sine timiditate, |balda e lieta~, quamvis non me
cognoscas, |suoni la volont@a~, idest, sonando detegat, |suoni il
disio~, idest, sonando aperiat desiderium illius voluntatis, |a
che la mia risposta @e gi@a decreta~, idest, praeparata et
deputata, quia jam scio, quid velis et quid desideres.  Et
assignat causam quare, dicens: |perch@e 'l sacro amore~, scilicet,
tuus quem habes ad sacra et ad me sacrum et sacratum poema, |in
che~, idest, in quo amore tuo, |io veglio~, idest, vigilo, |con
perpetua vista~, quasi dicat, cum continuo et semper video in
speculo Dei, et diu vigilavi expectans istud festum, unde dicit:
|e che m'asseta di dolce disiar~, idest, et qui amor accendit in
me dulce desiderium tui, |s'adempia meglio~, idest, plenius et
perfectius quietetur; vel dic et melius: |s'adempia meglio~,
scilicet, amor meus sacer, quia quod praevideram in Deo futurum,
nunc videbo actu praesens, et audiam te desideratum.  

	|70-72.  Io mi volsi.~  Hic autor ponit responsionem suam
ad dicta dicti spiritus; et primo ostendit quomodo petiverit
licentiam a Beatrice, quae melius disposuit eum, dicens: |Io mi
volsi a Beatrice~, sine cuius consensu nihil agebam; et continuo
obtinuit quod tacite petebat.  Unde dicit: |e quella udio pria
ch'io parlassi~, quasi dicat: praevenit intentionem meam; unde
dicit: |arrisemi~, idest, addidit mihi; aliqui tamen textus
habent; ^ariesimi~, sed hoc accidit propter ignorantiam
idiomatis, sicut et in multis locis et vocabulis istius libri;
nam, |arrisemi~, est vulgare florentinum, |un cenno~, idest, tam
laetam conniventiam oculorum, |che fece crescer l'ali al voler
mio~, idest, adauxit desiderium voluntatis meae.  

	|73-75.  Poi cominciai.~  Hic autor facit responsionem
suam; et primo confirmans dictum Cacciaguidae ostendit quod
paritas et aequalitas, quam vidit in omnibus et singulis illius
constellationis, non permittebat eum credere quod ipse magis quam
alius afficeretur ad eum.  Dicit ergo: |Poi~, scilicet, factus
audax ex consensu Beatricis, |cominciai cos@i~, supple loqui et
dicere antequam peterem quid volebam scire ab eo, |l'affetto e 'l
senno~, idest, affectio et sapientia vestra, |si fe d'un peso per
ciascun di voi~, idest, aequa lance affecerunt mentem meam, quia
scilicet visi fuistis mihi omnes aequales in affectione et
sapientia: et hoc fuit, |come la prima egualit@a v'apparse.~ 
Dixit enim supra in principio huius capituli, quod benigna
voluntas imposuerat silentium illis spiritibus concorditer et
pariter cum rogarentur ab autore; et ex hoc autor non movebatur
plus ad unum quam ad alium.  

	|76-78.~  Et subdit autor rationem tantae paritatis,
dicens: quod habent talem aequalitatem ab uno lumine; unde dicit:
|per@o che al sol~, idest, Deus, |che v'allum@o e arse~, idest, qui
illuminavit et accendit vos sicut sol sidera sua, |col caldo e
con la luce~, idest, cum amore et sapientia, |en s@i iguali~,
scilicet, in vobis singulis, |che tutte simiglianze sono scarse~,
quasi dicat: non possum adinvenire dignam similitudinem vel
comparationem ad exprimendam tantam et tam mirabilem paritatem et
beatitudinem. 

	|79-84.  Ma voglia.~  Hic autor intendit regratiari dicto
spiritui de singulari festo quod jam ostendit sibi ex signis et
verbis.  Et primo excusat se quod non potest facere condignam
regratiationem verbalem; ideo regratiatur sibi corde tenus, non
verbo tenus.  Nunc vide literam, et expone, quae fere ab omnibus
est perversa et pessime intellecta.  Dicit autor: |Ma voglia e
argomento nei mortali~, idest, voluntas et facultas in hominibus,
|son pennuti in ali diversamente~ et verum dicit: quia voluntas
humana maximas habet alas, quia multa vult, imo omnia, imo
impossibilia.  Hic potestas habet alas minimas, et per consequens
diversas a voluntate, quia homines nec sciunt, nec possunt
assequi quae volunt, per argumentum faciendi aliquid, vel talis
nescit se argumentari; et dicit: |per la cagion che a voi @e
manifesta~, quasi dicat: vos beati bene scitis causam quare
voluntas et potestas sunt diversae in hominibus, sed non in
vobis, quia velle et posse non differunt in aeternis.  Unde
subdit: |ond'io che son mortal~, idest, homo, |mi sento in questa
disagguaglianza~, idest, in imparitate, quia scilicet, potestas
non correspondet voluntati, quasi dicat: habeo bonum velle, sed
non scire nec posse regratiandi vobis secundum qualitatem
beneficii vestri; |e per@o~, quia scilicet, sentio me impotentem
et insufficientem, |non ringrazio alla paterna festa~, idest,
laetae gratulationi, quam mihi paterna affectione fecistis, |se
non col cuore~, quia plus possum animo quam lingua.  

	|85-87.  Ben.~  Hic autor nunc aperit desiderium suum
juxta oblationem factam superius ab illo spiritu; petit ergo quis
sit, unde dicit: |Ben supplico io a te~, idest, suppliciter peto,
|o vivo topazio~, idest, o pretiose spiritus, quem autor vocat
topatium, quia etc., |che ingemmi questa gioia preziosa~, idest,
qui exornas istum planetam Martis, qui est jocale pretiosum
producens tam claros et illustres viros in mundo, |perch@e mi
facci del tuo nome sazio~, quia scilicet, multum desidero scire
propter ea quae vidi et audivi in te.

	|88-90.  O fronda mia.~  Ista est tertia et ultima pars
generalis, in qua dominus Cacciaguida propalat se et mutationem
suae civitatis Florentiae.  Et primo autor ponit responsionem
illius ad petitionem suam, describens se a principio cognationis. 
Unde dicit autor: ille Cacciaguida, |Femmi cotal principio
rispondendo~, scilicet, |o fronda mia~, idest, o fili mi, qui ex
meo genere descendisti, sicut planta virens ex arbore vetusta; et
dicit: |in che io compiacemmi~, utitur verbis Evangelii, in
quibus Deus Pater dixit de filio: hic est filius meus dilectus,
in quo bene mihi complacui, |pur aspettando~, scilicet, adventum
tuum ad coelum; |io fui la tua radice~, idest, primus de stirpe
tua, cuius ego sum stipes.  

	|91-94.  Poscia.~  Hic autor ostendit quomodo dictus
spiritus descripsit genealogiam suam per gradus sanguinitatis, ut
ostenderet quomodo erat antecessor primus eius.  Ad cuius
prosapiae seriem ordinatius cognoscendam est praesciendum, quod
iste dominus Cacciaguida habuit unum filium nomine Aldigherium ex
uxore sua etc.  Nunc ad literam dicit autor: et ille Cacciaguida,
|poi cominci@o~, supple, dicere; et manifestato stipite, coepit
manifestare plantas, sive ramos, qui descenderant ab illo.  Et
primo incepit a filio suo, a quo facta est denominatio totius
cognationis autoris, dicens: |quel, da cui si dice tua
cognazione~, idest, a quo denominatur tua prosapia Aldigheriorum,
qui fuit homo elatus animi, sicut communiter sunt viri nobiles;
unde dicit: |e che ha girato il monte~, scilicet, purgatorii, |in
la prima cornice~, idest, in primo circulo purgatorii, in quo
puniuntur superbi portantes saxa gravissima in cervice, circuendo
montem, inclinati ad terram propter ponderis gravitatem, |cento
anni e piue~, quia jam sunt plures centum annis ex quibus mortuus
est et punitus propter vitium superbiae, |fu mio figlio~, vocatus
Aldigherius, ut jam dictum est, |e fue tuo bisavo~, idest,
proavus.  Et hic nota, quod eodem nomine vocatus est pater
autoris.  Fuit enim dominus Aldigherius jurisperitus.  

	|95-96.~  Et subdit: |ben si convien che tu gli
raccorci~, idest, abrevies, |la lunga fatica~, idest, laboriosam
et longam poenam, quam luit jam ultra centum annos. 
Laboriosissimum enim est saxum ingens jam tempore tanto; et
dicit: |con l'opere tue~, puta orationibus, eleemosynis,
jeiuniis, et similibus, quae sunt in suffragium animarum
defunctorum.  Et per hoc nota, quod ipsa anima beata non potest
breviare tempus poenae filii, immo est opus auxilio hominum, qui
sint in prima vita.  

	|97-99.  Fiorenza.~  Hic Cacciaguida intendit describere
mutationem morum suae civitatis.  Et ut cautius reprehendat
florentinos, praemittit honestum et tranquillum statum suorum
concivium, in quo ipse natus est.  Ad cuius evidentiam est
praenotandum quod in millesimo centesimo quinquagesimo quarto
Florentia erat minor quam modo sit duabus partibus fere, sicut
apparet ex veteribus muris; et habitata erat a gente non tam
malevola et sagace, sicut modo; contentabatur modico; non
discurrebat per mundum, reportando domum diversos mores,
consuetudines et fogias in vestibus, cibis et omni modo vivendi,
ut statim patebit.  Nunc ad literam, dicit Cacciaguida:
|Fiorenza~, prima nostra, |si stava in pace~, ubi nunc habet
bellum et bellum civile, |sobria~, scilicet in victu, ubi modo
est intemperans, |e pudica~, scilicet in vita et honestate, ubi
modo est impudica, lubrica, et inhonesta, |dentro dalla cerchia
antica~, idest, intra moenia sua prima.  Habet enim Florentia
tres circulos, unum interiorem altero, secundum quod fuit
diversis temporibus ampliata; sicut et Bononia et Padua.  Modo in
interiori circulo est Abbatia monachorum sancti Benedicti, cuius
ecclesia dicitur Sanctus Stephanus, ubi certius et ordinatius
pulsabantur horae quam in aliqua alia ecclesia civitatis; quae
tamen hodie est satis inordinata et neglecta, ut vidi, dum
audirem venerabilem praeceptorem meum Boccacium de Certaldo
legentem istum nobilem poetam in dicta ecclesia.  Ideo dicit:
|ond'ella~, idest, a quo circulo interiori praedicta ipsa
Florentia, |toglie ancora e terza e nona~, et sic de aliis horis.  

	|100-102.  Non avea.~  Hic Cacciaguida incipit renarrare
depravationem morum modernorum florentinorum, percurrens vanos
gestus mulierum suarum, dicens: ipsa Florentia tempore meo, |non
avea catenella~, quia tunc dominae florentinae non portabant
jocalia, monilia, et talia circa pectus et brachia sicut modo; et
hoc etiam fit alibi; |non corona~, non videbantur tunc Florentiae
reginae, sicut nunc ibi et alibi: nec istud novum; nam Lucanus
idem dicit de corona romanarum, |non donne contigiate~, quia non
portabant calceamenta contesiata, more vilium foeminarum sicut
nunc; sed hodie portant punctas ad calceos, quid turpius! |non
cintura~, idest, argenteam aureatam sicut nunc; sed certe hodie
portant cincturam ex margaritis sive perlis contextis, |che fosse
a veder pi@u che la persona~, idest, plusquam personae dignitatem,
quasi dicat, ultra decentiam status et conditionis earum; quia
tunc fornaria non portabat perlas in calceis sicut modo ibi
faciunt Venetiis et Januae.  

	|103-105.  Non faceva.~  Hic Cacciaguida descripto
superfluo ornatu mulierum florentinarum, nunc describit nimium
sumptum dotium earumdem.  Et dicit quod pater non solicitabatur
circa filiam nascentem, quia non maritabantur tunc tam cito, nec
dabantur tam magnae dotes sicut nunc.  Unde dicit: |La figlia non
faceva ancor paura al padre nascendo~, quia quicquid pater habet
vadit in dotem filiae.  Et reddit rationem, dicens: |ch@e 'l tempo
e la dote non fugg@ian quinci e quindi la misura.~  Si vis bene
intelligere istam literam quae communiter est male intellecta,
oportet, quod reddas singula singulis, et construas sic: |ch@e 'l
tempo non fugg@ia la misura quinci~, idest, aetas puellae non
fugiebat mensuram ex una parte sicut nunc; nam puellae solebant
nubere in vigesimo vel vigesimo quinto anno; nunc vero vel nono
vel undecimo.  Similiter: |e la dote non fugg@ia la misura
quindi~, idest, ex alia parte sicut nunc.  Et hic nota quod
Lycurgus fecit legem, ut foeminae nuberent sine dote; tamen
secundum jura civilia et canonica melius est quod dos detur, quia
solebat unus praedives civis dare filiae suae ducentos vel
trecentos aureos; nunc autem dat duo millia et mille quingentos. 
Et hic nota, quod licet dos detur foeminae propter onera
matrimonii sustinenda, tamen superflua dos non laudatur, quae
depauperat domum; immo Lycurgus inter alias leges suas mandavit
ut mulieres sine dote traderentur viris etc.  

	|106-108.  Non avea.~  Hic Cacciaguida describit luxum
florentinorum in amplitudine stantiarum et mollitie
supellectilium, dicens: et Florentia tempore meo, |non avea case
di famiglia vote~; exponunt aliqui quia tunc nondum erant factae
expulsiones partium, quae postea factae sunt saepe; et recenter
erant factae tempore illo.  Sed ista expositio licet videatur
consona, non tamen est vera; quia licet factae essent istae
expulsiones, tamen ita germinaverat florentinorum semen, quod
Florentia erat de duplo plus repleta gentibus isto tempore, in
quo loquitur, quam tempore ipsius Cacciaguidae, sicut ipsemet
dicet in sequenti capitulo.  Ideo exponatur et verius, quod hoc
dicit, quia tempore suo stabant duae et tres familiae in una
angusta domo; nunc autem e contra unus florentinus cum uxore et
duobus filiis tenent palatium amplum, in quo commode starent
decem familiae.  Et subdit etiam mollitiem camerarum superfluam
per exemplum Sardanapali.  Ad cuius evidentiam est praesciendum
quod Sardanapalus, sicut scribit Justinus etc.; et Eustatius
super librum Ethicorum.  Ad literam ergo dicit: |Sardanapalo non
v'era giunto ancor~, idest, nondum pervenerat Florentiam
mollities Sardanapali, |a mostrar ci@o che 'n camera si puote~;
nam Sardanapalus fuit studiosissimus circa muliebres mollities
inveniendas; fuit enim primus qui invenit usus culcitrae et
plumarum.  Modo ad propositum vult dicere Cacciaguida, quod
tempore suo non erant Florentiae illa ornamenta et praeparamenta
camerarum quae sunt modo.  Nam non credo quod sint in mundo
camerae delitiosae et superfluitatis plenae nisi Florentiae. 
Unaquaeque enim videtur camera reginae: et omnia ista instrumenta
sunt incitamenta ad libidinem.  

	|109-111.  Non era.~  Hic Cacciaguida describit ambitum
Florentiae in sumptuositate altissimorum aedificiorum.  Et ad
intelligentiam huius literae est breviter praenotandum, quod
sententialiter vult dicere quod tempore suo alta palatia et
moenia Florentiae nondum superabant aedificia Romae.  Hoc autem
indicat per duos montes, quorum unus ostendit urbem Romam a
longe, alter civitatem Florentiae, dicens: |Montemalo.~  Hic est
mons extra urbem, distans in via per quam ducebantur olim
triumphi, ex quo monte prius videtur Roma tota; |non era ancora
vinto dal nostro Uccellatoio.~  Est autem Uccellatoius mons extra
Florentiam distans per quinque milliaria in via, quae ducit
Bononiam et Romandiolam; de quo monte euntibus Florentiam primo
apparet ipsa civitas.  Vult ergo dicere, quod mons florentinus
nunc vincit montem romanum, quia scilicet Uccellatoius ostendit
sub se maiora moenia Florentiae, quam Mons-malus moenia Romae. 
Est tamen Uccellatoius mons sterilis, aridus et sylvestris; sed
Mons-malus est fertilis, viridis et domesticus etc.  Et
praenuntiat ruinam et destructionem aedificiorum Florentiae,
dicens: |che~, idest, qui Mons-malus, |cos@i sar@a nel calo~ idest,
in declinatione et lapsu aedificiorum ab ipso Uccellatoio, |come
@e vinto nel montare~, idest, in exaltatione.  Vult dicere, quod
sicut Mons-malus vincitur nunc ab Uccellatoio, qui ostendit
maiora aedificia Florentiae, quam Mons-malus Romae, ita in brevi
vincetur ab eo in ruina, quia scilicet cito veniet tempus, in quo
mons Uccellatoius ostendet maiores ruinas domorum intra
Florentiam, quam modo Mons-malus ostendat intra urbem Romam, in
qua tamen sunt multae et maximae ruinae.  Et nota quod autor
loquitur hyperbolice, mordaciter increpans superfluitates
florentinorum, quia in rei veritate aedificia Florentiae non sunt
similia romanis, nec per consequens poterunt esse ruinae similes;
sed ecce omnia faciunt cursum suum.  Ubi nunc Babylonia superba? 
Troia magna?  Roma potens?  

	|112-117.  Bellincion.~  Hic Cacciaguida laudat antiquum
habitum honestorum vestimentorum, nominans aliquot cives bonos et
graves.  Unde dicit: |Vid'io Bellincion Berti~, iste fuit nobilis
miles, et bene moratus de Ravignanis, de quibus dicetur plenius
in capitulo sequenti, |andar cinto di cuoio e d'osso~, quia
gestabat cincturam ex simplici corio cum fibulis et ornamentis
osseis, non de serico vel argento, auratam, gemmatam, smaltatam,
sicut nunc.  Et subdit: |e vidi~, ego, |la donna sua~, scilicet,
uxorem dicti militis, |venir dallo specchio senza il viso
dipinto~, idest, sine facie fucata, immo inquinata, |e vidi~,
nominat alios, dicens: |e vidi quel de' Nerli~, nobilis civis de
Nerlis, de quibus dicetur in sequenti capitulo, |e quel del
Vecchio~, alius bonus popularis, pure vivens sine pompa vana
vestium, |esser contenti alla pelle scoverta~, quia scilicet,
portabant chlamydes de camossa, sola pelle, sine aliquo panno. 
Et dicit: |e le sue donne al fuso et al pennecchio~, idest, et
vidi uxores eorum contentas fuso et penso; quod hodie non faciunt
florentinae, immo vacant fuco, non fuso.  De quarum cultu videas
quid scriptum est in Purgatorio, si scire velis.  

	|118-120.  O fortunate!~  Hic Cacciaguida volens damnare
discursum florentinorum, qui hodie discurrunt per totum mundum
cupiditate ducti, commendat illud tempus tamquam felix, et
vituperat praesens tamquam infelicissimum.  Unde exclamat: |O
fortunate!~ idest, dico illas fortunatas, quamvis in paupere
habitu; quod statim probat per effectum, dicens: |ciascuna era
certa della sua sepoltura~, quia unaquaeque expectabat in patria
sua inter parentes, consanguineos, et notos.  Et ostendit
quomodo, dicens: |e nulla~, scilicet, mulier florentina, |era
ancor deserta nel letto~, quia nondum erat derelicta a viro,
remanens sola et frigida in lecto; et dicit, |per Francia~, quia
scilicet viri earum nondum discurrebant per mundum; quia
florentini non ibant in Franciam, Flandriam, Angliam, Brabantiam,
sicut nunc; quasi dicat: cum florentini nunc generaliter
peregrinentur per totum, et stent diu extra patriam, et aliquando
per totum tempus vitae, si uxores eorum sequuntur eos, moriuntur
in aliena patria infeliciter saepe, cum dicatur proverbialiter:
^Aliena terra bene vivis, sed male obis.~  Si vero non sequuntur,
remanent viduae, viros habendo; et sic utrobique sunt
infortunatae.  Ergo bene illae antiquae erant fortunatae.  Aliqui
tamen exponunt: |e nulla era deserta~, scilicet, a viro suo
mortuo, |per Francia~, idest, pro lilio, armatura regum
francorum; quasi dicat: non pro partialitate; sed prior expositio
melior est, licet utraque sit vera.  

	|121-126.  L'una vegghiava.~  Hic Cacciaguida describit
honestas, solicitudines et convenientes occupationes antiquarum,
quae vacabant circa curam filiorum et rei familiaris, dicens:
|L'una~, scilicet, mulier, |vegghiava a studio della culla~,
scilicet, filiorum vagientium in cunabulo; et dicit: |e usava
l'idioma~, scilicet, maternum linguagium, scilicet, ^la ninna
nanna~, |consolando~ scilicet ipsos infantulos evigilantes;
|l'altra traendo la chioma alla rocca~, idest, trahens filum a
colo, quasi dicat, filando, |favoleggiava con la sua famiglia~,
idest, confabulabatur, |de' Troiani e di Fiesole e di Roma~,
dicentes, quod istae fuerant tres nobiles civitates in mundo.  Et
de duabus quidem verum dicere poterant; de tertia autem, scilicet
faesulana, recte fabulabantur, quia ista numquam fuit alicuius
motus.  

	|127-129.  Saria.~  Hic ultimo Cacciaguida vult dicere:
et ut breviter concludam, pauci pravi viri et mulieres illo
tempore fuissent habiti pro miraculo in civitate, sicut nunc e
contrario pauci virtuosi haberentur Florentiae.  Et nominat duos
modernos vitiosos florentinos, unam foeminam, alterum virum; et
duos romanos virtuosos, unum virum, alterum foeminam.  Ad
cognitionem primae mulieris est praesciendum, quod ista
Cianchella fuit nobilis mulier florentina de stirpe illorum de la
Tosa, quae fuit maritata in civitate Imolae cuidam Lito de
Alidosiis, fratri domini Alidosii qui olim abstulit Imolam
Bononiae cum Maghinardo Pagano, ut alibi dictum est.  De ista
possem multa et vera referre, quae audivi ab optimo patre meo
magistro Compagno, qui diu legit tam laudabiliter, quam utiliter
juxta domum habitationis praedictae dominae.  Ergo quia autor
ponit istam pro prava muliere, dicam aliquid jocosum de ea.  Haec
siquidem mulier fuit arrogantissima et intolerabilis; ibat per
domum cum bireto in capite more florentinarum et baculo in manu,
nunc verberabat famulum, nunc coquum.  Accidit ergo semel quod
cum ivisset ad missam ad locum fratrum praedicatorum de Imola,
non longe a domo eius, quidam frater praedicabat a casu.  Et cum
nulla domina assurgeret sibi, Cianchella accensa indignatione et
ira coepit iniicere manus atroces nunc in istam, nunc in illam
dominam, lacerando uni crines et trichas, alteri bindas et
velamina.  Aliquae non patientes, coeperunt reddere sibi vicem
suam.  Ex quo orto magno strepitu cum clamore in ecclesia, viri
circumstantes audientes praedicationem coeperunt omnes fortissime
ridere, et ipse praedicator similiter; et sic praedicatio fuit
soluta, et risu finita.  Quid ultra?  Haec mulier defuncto marito
reversa est Florentiam, et ibi fuit vanissima, et multos habuit
procos et multum lubrice vixit.  Unde ipsa mortua, quidam frater
simplex praedicans super funere eius, dixit, quod invenerat in
ista foemina unum solum peccatum, scilicet, quod oderat populum
Florentiae.  Nunc ad literam, dicit Cacciaguida: |Una
Cianghella~, idest, una tam prava et vana mulier similis ei, |un
Lapo Salterello~, idest, tam temerarius et pravus civis, sicut
fuit dominus Lapus de Saltarellis de Florentia.  Iste siquidem
fuit jurista, vir litigiosus et linguosus, multum infestus autori
tempore sui exilii, |saria tenuto tal maraviglia allor~, idest;
inter tot temperatos et continentes, |qual or saria Cincinnato e
Corniglia.~  Quasi dicat: sicut esset nunc mirabile videre in
Florentia inter tot vitiosos unum civem similem Cincinnato, et
unam mulierem similem Corneliae.  De Cincinnato dictum est VI
capitulo huius Paradisi; fuit enim vir parcissimus et reipublicae
amantissimus: de cuius laudibus multa scripsit Titus Livius. 
Dicit enim inter alia quod vendidit agrum et renuit dignitatem
etc., quorum omnium contrarium faciunt florentini.  Cornelia
autem, de qua hic loquitur autor, fuit filia magni Scipionis
Africani, quae vocata est mater Gracchorum, mulier magnanima et
pudica, quae nunquam transvolavit ad secundas nuptias, de qua
idem Titus Livius 

	|130-135.  A cos@i riposato.~  Hic Cacciaguida describit
suam nativitatem, dicens, quod natus est in tam bene composita
civitate et tam felici aetate; unde dicit: |Maria chiamata in
alte grida~, quasi dicat: Mater mea invocans Mariam altis
vocibus, sicut est de more mulierum christianarum, |mi di@e~,
idest, peperit me civem, |a cos@i riposato viver di cittadin~,
sine bello, |a cos@i bello~, scilicet, tam civili et ordinato, |a
cos@i fida cittadinanza~, quae non fallebat fidem, sicut nunc.  Et
subdit describens se a secta et nomine, |e fui cristiano e
Cacciaguida nell'antico vostro Battisteo~, idest, in loco
baptismi vestri, quod olim fuit templum Martis, sicut jam saepe
dictum est, et adhuc dicetur.  

	|136-138.  Moronto fu.~  Hic Cacciaguida tangit utramque
stirpem autoris, scilicet, primam Helisaeorum, et secundam
Aldigheriorum, dicens: |Moronto fu mio frate et Eliseo~, quasi
dicat: habui duos fratres, quorum unus vocatus est Morontus,
alter Helisaeus a nomine stirpis.  Et dicit: |mia donna venne a
me di val di Pado~, idest, a civitate Ferrariae, quae est in
valle Padi, immo est clausa intra tres ramos Padi, et undique
clausa; et rectus ramus Padi est ibi maior; et dicit: |e'l
soprannome tuo~, scilicet, Aldigherius, de quo dictum est paulo
supra, |si feo~, idest, natus est, |quindi~, scilicet ab ista
domina, quae fuit de Aldigheriis de Ferraria. 

	|139-141.  Poi seguitai.~  Hic Cacciaguida describit se
ab officio suo, scilicet, a dignitate militari.  Ad cuius
intelligentiam est praesciendum quod Conradus romanorum rex
millesimo centesimo quinquagesimo quarto cum Ludovico rege
francorum transivit cum exercitu christianorum ad recuperandam
Terram Sanctam.  Inter alios dictus Cacciaguida ivit ad illud
passagium; qui strenuitate sua reddidit se gratum dicto regi adeo
quod donavit eum honore militari.  Et demum pugnans contra
infideles cecidit in acie: et hinc autor sumpsit occasionem
ponendi eum beatum in Marte, quia fuit fortis pugnator, militavit
sub principe christiano, pugnavit pro fide christiana contra
infideles, et miles Christi mortuus est.  Nunc ad literam.  Dicit
Cacciaguida: |Poi seguitai l'imperador Currado~, scilicet, in
subsidium Terrae Sanctae; |et ei mi cinse della sua milizia~,
idest, fecit me militem accinctum, |tanto gli venni in grado per
bene oprar~, scilicet, in exercitio armorum, in auxilium fidei. 

	|142-144.~  Et subdit, contra quos militavit, dicens:
|dietro gli andai incontro alla nequizia~, idest, iniquitatem,
|di quella legge~, scilicet, Mahometti, si tamen lex dici
meretur.  Et dicit: |il cui popolo~, scilicet, saracenus, qui
vivit sub lege Mahometti, |usurpa~, idest, iniuste detinet et
possidet, |vostra giustizia~, idest, Terram Sanctam, quae juste
est christianorum.  Et incidenter culpat papam qui permittit
dictam terram occupatam conculcari ab infidelibus, dicens: |per
colpa di pastor~, scilicet, Bonifacii papae VIII, qui tunc
sedebat, sicut jam idem dixit autor supra capitulo huius
Paradisi.  

	|145-148.  Quivi.~  Hic Cacciaguida tangit suam mortem,
dicens: |Quivi~, scilicet, in illa Terra Sancta, |fu'io
disviluppato~, idest, interfectus, |da quella gente turpa~,
scilicet saracena, quae in rei veritate est turpis et tristis,
|dal mondo fallace~, quia fallaciter mentitur felicitatem, quam
non habet, |il cui amor deturpa molt'anime~, quia inficit et
maculat animas de se puras et mundas.  Et concludit suam
narrationem et claudit capitulum, dicens: |e venni dal martirio~,
scilicet, necis, |a questa pace~, scilicet, aeternam, ubi nunc
fruor palma victoriae meae etc.

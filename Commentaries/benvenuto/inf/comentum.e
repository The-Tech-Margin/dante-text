COMENTUM SIVE SCRIPTUM super librum primum, qui intitulatur
Infernus Sacri poematis celeberrimi poetae Dantis Aldigherij, ad
clarissimum Principem Nicolaum Marchionem Estensem, etc.

     Hic nitet Estensis Nicolaus laude sub ista, 
     Gloria Magnatum, generis fulgore serenus, 
     Sed virtute magis certat superare regentes, 
     Quos sua sublimus vincit clementia morum, 
     Qua decus eximium similem non comperit usquam 
     Italicos inter proceres, Dominosque potentes.

QUONIAM, praeclarissime Princeps, testante Philosopho in sua
poetria, jocundissima ars poetica ab ipsis naturae principiis ab
animi nobilitate manavit, cujus opera efficitur ut 
illustrissimorum virtus exincta virorum fiat perpetuo rediviva,
tubae poeticae praeconio totum praedicata per orbem, cujus ope
nunc egeret illustrium tuorum fama majorum, jam in tempore 
semisepulta penuria poetarum, quorum copia, proh dolor!, aetate
nostra rarior est foenice; foenix siquidem unica in orbe, et in
unica regione reperiri dicitur a magnis sapientibus, licet nobis
ignota; poeta vero hac tempestate nullus usquam agnoscitur. 
Tuorum, inquam, inclita gesta omnis eximius vates materiam
haberet uberrimam.  Ut enim perstringam plurima paucis, Azzo
primus inclitus olim Princeps, forma corporis, animi virtute
praepollens, primus feracissimae Ferariae principatum adeptus,
antiquissimae Mantuae, quae Marone Latinorum clarissimo gaudet
alumno, protector egregius, nobilis Veronae regimen sibi sponte
collatum, sed mox vi et fraude hostum injuste extortum, justa ira
et indignatione fremens, equestri Martes collatis signis,
infestis partibus debellatis, tam prudenter quam potenter
resumpsit amissum, ubi egregiorum operum et vite finem 
feliciter posuit.  Aldrovandinus ejus primogenitus, magnanimus
adolescens, Marchionatus Anchonae titulum promeruit, militantis
Ecclesiae hostibus triumphatis, in ipso flore juventutis 
extinctus, decus insigne virtutis, eximiae pietatis.  Azzo
secundus, ejusdem primi Azzonis filius, vir strenuus bello,
prudens consilio, romanae propugnator Ecclesiae, velut olim
romanae libertatis divinus ille Scipio victor Hannibalis, domitor
Carthaginis, Italiae liberator, tremendas vires insolentissimi
Federici secundi, qui non minus triginta annorum curriculo
romanam afflixit Ecclesiam, quam olim martius Hannibal romanam
rempublicam sedecim annorum spatio cupidissime lacessivit, apud
victoriam victor armipotens pro magna parte confregit: quo
principe Federico post Karolum magnum nemo major ac formidolosior
romanum imperium tenuit.  Nec minori virtute et felicitate hic
excelsus Azzo cruentam superbiam acerrimi Ecerini praefato
Federico foederati, qui ut olim Dionysius ferox Siciliam, ita
Marchiam Tarvisinam omni suppliciorum genere labefecit tortor
iniquus, pro maxima parte delevit, potenti Patavo sibi prius
erepto, demum apud Adduam tyranno saevissimo strato et cum omni
exultatione justorum mortis ergastulo mancipato, in quo infelicem
animam, si fides est, patri diabolo, ex cujus stirpe creditur
ortus, reddidit aeternaliter cruciandam.  Obizzo primus natus ex
Raynaldo dicti Azzonis secundi filio, in secundi carcere
Federici, cujus altam potentiam nec Germania capiebat, nec
tolerabat Italia, non contentus animosam virtutem suam intra Padi
claustra et Adriae litora coartari, ad Regium Lepidum Mutinamque
bellacem suae dexterae potentiam extendit, utriusque jure potitus
imperio, Karoli primi veteris contra Manfredum Federici natum non
minus patre infestum Ecclesiae incitator et adjutor extitit
indefesse usque ad victoriam illius meritum debitumque triumphum. 
Azzo tertius, praedicti primi Obizzonis filius, magnifica multa
strenue gessit, petitor gloriae, contemptor pecuniae, Bononiam
opulentam, Parmamque potentem variis bellis quassavit.  Hujus
Azzonis tertii Aldrovandinus frater egregius inclitam prolem
genuit Raynaldum, qui Ferariam a Gallorum avidis faucibus
liberavit, magna sanguinis madens ultione, et Nicolaum fratrem,
cujus tu fers nomen, virorum utique amantissimum. ex eorum
barbara captivitate detraxit.  Genuit et Obizonem patrem 
tuum, praepotentem et magnificum Dominum Ferariae, Mutinae,
Parmae.

Quamvis autem illustris tuorum proavorum prosapia insigni
antiqua generositate refulgeat, de cujus vetustatis
premordialibus initiis memoria non extat, clarissimorum tamen
regum affinitatem cumulatius honestatur: Roberti, scilicet,
serenissimi, patrum nostrorum temporibus Sicilae regis, quem post
Salamonem sapientissimum praedicat constans opinio plurimorum: et
Andreae regis Hungariae, cujus uxor Beatrix, primi Aldrovandini
filia, vere beata, si virtus heroica beatum efficere potest,
mulier animosa, a paterna et avita nobilitate non degener, viro
suo rege sene fato functo, ex illius semine suo jam utero
tumescente, virilem habitum mutuata, ut temporis necessitas
suadebat, custodia privigni solerter elusa, in Germaniam
commigravit, unde ad patrios lares et tutior et librerior
remearet.

Praetereo rescripta Principum, privilegia Pontificum, quibus
tuo generi plus eximiae claritatis accrevit.  Et ne plura tuorum
praedecessorum gesta memoranda percurram, quamvis clementia et
liberalitas, propria virtus Principum, haereditaria ipso jure
naturae in Estensi familia semper eluxerit, in Te tamen utraque
tota confluxit inconvulse tuo pectori radicata; ut omiserim 
caeteras, aequitatem, prudentiam, modestiam, constantiam, quae
nec successibus prosperis insolescit, nec adversis hebescit.  Tu
florentem aetatem praeclara morum indole praesignisti: robusta 
vero, ingentibus celebrata trophoeis, de viciorum hostilitate
merentius triumphavit, juxta praesagium tui nominis gloriosi:
Nicolaus namque ^victor laudabilis~ interpretari dicitur a
quibusdam.  O ergo te felicem! de cujus magnitudine animi
praestatur bonis praemium, reis remissio saepe, a quibus 
atrocissimas et intolerabiles injurias recepisti etiam a
clementissimis severissime vindicandis; ut de te dicere audeam,
quod de Caesare inquit Cicero: ^nulla de virtutibus tuis major
misericordia est.~  Hinc te, clarissime Marchio, motum reor, ut
illius fulgentissimi solis, Dantem loquor, cujus 
perspicui ingenii radiis, suorum meritorum praevio lucifero,
noster orbis Italicus praecipue illustratur, figmenta evolverem,
figmentorum integumenta eliciens, elucidans et obscura variis
velata figuris, multiplicibus sensibus involuta latentibus.  Hic
namque historica et poetica, hic naturalia et moralia, hic ardua
et infima, hic antiqua et novissima, hic, ut breviter dicam,
divina pariter et humana.  Nec ambigo quin diversi diversa sint
dicturi pro animorum affectione tam dissona, tam adversa. 
Quidni?  Opus quippe est vulgarium linguis et injuriose
laceratum, qui etiam excellentissimos literatorum stilos temere
carpere non verentur?  Mihi tamen suffecerit peritiorum ac Tui
acquiescere votis, cujus praeceptis, Tibi prius dilectus quam
notus, nequeo contra ire.  Non est autem propositi mei in hoc
opere omnium exponentium dicta refellere erronea, ridicula,
falsa, aut saltem aliena, et omnino impertinentia facto.  Et cum
brevis in omnibus esse soleam, necessario forte nimius videbor
interdum, quoniam multa et magna impossibile est breviter
explicare.  Igitur porrigam manum trepidam ad tam grande opus, in
nomine sanctissimae atque individuae Trinitatis sic exordiens.

     Nescio qua tenui sacrum modo carmine Dantem 
     Eloquar insignem studiis, quem celsa per orbem
     Explicat aeterno memorandum nomine virtus. 
     Nam, postquam patrios Florentia saeva penates
     Linquere conspicuum jussit sine crimine civem,
     Fortuna quatiente stetit, sortemque superbam
     Excutiens semper misero, securus in orbe
     Vixit, et innumeros toleravit mente labores.
     Ipse hominum rerumque patrem, qui cuncta gubernat 
     Imperio et lati solus tenet aurea mundi 
     Lora manu, cui semper erit sine fine potestas,
     Agnovit sine more Deum, vitamque per omnem
     Impiger, angustus operantia sidera terris
     Stelliferi secreta poli, quibus astra fruantur 
     Consiliis, caelo novit divinus ab alto.
     Artibus ingenii redimitus acumine septem
     Exhausit sacras Musarum e fontibus undas. 
     Hinc sacris animatus aquis quae dura cadentes 
     Proemia dignoscant miseri, quibus ipsa salutem 
     Paena ferat sceleris, quos gratia collocet altis 
     Sedibus, audaci cecinit sub tegmine cantu.
     Scribere non possem viduas quot fletibus artes,
     Quotque novem Musas lacrimis subiere dolores 
     Cum rapuit mors saeva virum, sed fama superstes
     Gentibus extinctum memorat, populumque per omnem 
     Vivet, et aeterno referretur laudibus aevo.

^Ipse est mare inundans, undique venientium indigentias
replens affluenter et copiose.~  Averrois commentator super
Poetriam Aristotelis.

Quoniam juxta sententiam Philosophi XII metaphysicae:
^melius est scire pauca de rebus nobilibus, quam multa de
ignobilibus~, ideo commendaturus nobilissimum poetam, qui
caeterorum poemata illustravit, ne dicam superavit, ex verbis
propositi thematis tria breviter colligo, quae celeberrimi
hominis inclitam gloriam praedicant et extollunt; quorum primum
est profunditas admirabilis; secundum, utilitas desiderabilis;
tertium, fertilitas ineffabilis.  Primum tangitur in autoritate
praemissa cum dicitur: ^ipse est mare inundans.~  Secundum, cum
subjungitur: ^undique venientium indigentias replens.~  Tertium,
cum subinfertur: ^affluenter et copiose.~  Circa primum 
breviter advertendum, quod in poemate praeclarissimo nostri
autoris immensa atque inexhausta profunditas reperitur, ut de se
ipso Dantes dicere possit illud Eccl. XXIV. ^In profundum abyssi 
penetravi, et in fluctibus maris ambulavi.~  Hic namque poeta
peritissimus, omnium coelestium, terrestrium, et infernorum
profunda speculabiliter contemplatus, singula quaeque descripsit 
historice, allegorice, tropologice, anagogice, ut merito de ejus
opere totius sapientiae et eloquentiae plenissime dicere possim
illud Ugonis de sancto Victore in suo Didascalicon: ^hic parvulus
suave lactatur, hic adultus affluentius educatur, hic
gymnosophistae triviales, hic didascali quadriviales, hic legum
professores, hic astronomiae perscrutatores, hic tandem proficit
omnis scientiae cultor.~  Hoc autem facile liquebit cuique vires
poetice contemplanti.  Ut enim testatur Aristoteles in sua 
Poetria: ^Omne poema et omnis oratio poetica aut est laudatio,
aut vituperatio; omnis enim actio et omnis mos non versatur nisi
circa virtutem et vicium.~  Unde Averrois commentator ibidem:
^Animae nobiles et virtuosae naturaliter adinvenerunt primo artem
carminum ad laudandum et efferendum facta pulcra et decora:
animae vero deficientes ab his in nobilitate adinvenerunt carmina
ad vituperandum et detestandum facta turpia et inhonesta.~  Et
subdit: ^quamvis necesse est ei, cujus propositum est detestari
malos et mala, ut probet, et laudet bona facta et virtuosa.~ 
Nullus autem poetarum scivit excellentius aut efficatius laudare
et vituperare quam perfectissimus poeta Dantes; laudavit siquidem
virtutes et virtuosos, vituperavit vicia et viciosos; de quo
merito dici potest illud Proverbiorum XII. ^De fructu oris tui
replebitur unusquisque.~  Nec minus illud, quod dicit Ovidius 
in commendationem Virgilii principis poetarum:

     Omnia divino cantavit carmine vates.

Hoc de primo.

Secundum quod tangitur in autoritate praemissa, est utilitas
desiderabilis, utilitas inquam multiplex: utilitas inventionis,
utilitas instructionis, utilitas correctionis.  Utilitas
inventionis maxima patet per Philosophum in sua poetria, ubi
dicit quod ^originis poetriae in homine naturaliter duae 
causae esse videntur: prima quidem, quae existit in homine a
prima nativitate, est assimilatio rei ad rem, et repraesentatio
rei per rem; quoniam homo inter caetera animalia maxime
delectatur in assimilatione et repraesentatione.  Causa vero
secunda est delectatio, quam homo habet per naturam 
ex metro et symphonia.~  Et concludit ibi philosophus: ^igitur
delectatio animae ex repraesentationibus, metris et symphoniis,
causa est adinventionis artis poeticae.~  Hic autem poeta 
perfectissimus convenientissime repraesentationibus usus est, ut
patere potest discurrenti totum poema ejus ubique mirabiliter
figuratum.  Utilitas informationis, quoniam secundum sententiam 
Horatii in sua poetria:

     Aut prodesse volunt, aut delectare poetae, 
     Aut simul et jocunda et idonea dicere vitae:
     Omne tulit punctum qui miscuit utile dulci.

Hic autem poeta praestantissimus delectabilitatem et
fructuositatem tam artificialiter contexuit, ut alteram sine
altera in ejus volumine reperire non possis.  Utilitas
correctionis per se patet; legimus siquidem quod Dominus mandavit
filiis Israel ut spoliarent Aegiptios auro et argento, per hoc 
moraliter admonens ut sive aurum sapientiae, sive argentum
eloquentiae apud poetas inveniremus, in usum salutiferae
eruditionis verteremus.  Hic autem christianissimus poeta Dantes
poetriam ad theologiam studuit revocare, quae tamen de se magnam
convenientiam habet cum illa: potest namque theologia dici
quaedam poetria de Deo; nam testante Philosopho poetae fuerunt
primi theologizantes de Deo.  Ideo non ineleganter de Dante
dicere possum id, quod Averrois de Aristotele dicit: ^adinvenit
eum matura hujus principem et magistrum.~  Et hoc de secundo. 

Tertium et ultimum est fertilitas ineffabilis.  Ars namque
poetica inter liberales minime numeratur, quia omnes supergressa,
cunctasque complexa, supereminenter excellit.  Unde novissimus
poeta Petrarcha in quadam epistola, quam ad me scribit: ^magnum
est~, inquit, ^inter magna esse, sed majus interdum excipi, sicut
ex numero magnorum civium princeps excipitur.~  Sic theologiam,
sic philosophiam, sic medicinam inter liberales non novimus
numerari.  Haec igitur nobilissima scientiarum potissime in
nobiles mentes cadere dignatur.  Hanc enim illustrissimi 
principes studiosissime coluerunt, sicut Julius Caesar, Caesar
Augustus, Titus Vespasianus, Hadrianus, Scipio Africanus: hanc
sapientissimi doctores, Augustinus, Jeronimus, Ambrosius: 
hanc clarissimi philosophi, Plato, Aristotiles, et Solon legum
lator.  Ideo bene Claudianus florentinus poeta:

     Gaudet enim virtus testes sibi jungere Musas:
        Carmen amat quisquis carmine digna gerit.

Dicam ergo, concludens de nobilissimo poeta, illud Ecclesiastici
39. ^Ipse tamquam imbres mittet eloquia sapientiae~: sapientiae,
inquam, verae, de qua Augustinus VIII de Civitate Dei circa 
principium: ^cum philosophis est habenda collatio, quorum nomen,
si latine interpretetur, amorem sapientiae profitetur.  Porro si
sapientia Deus est, ut divina autoritas veritasque monstravit,
verus philosophus amator Dei est.~  Unde magnus philosophus et
poeta Plato, ^philosophia~, ait in Phaedone, ^est meditatio
mortis.~  Duas autem asserit esse mortes; primam naturae, homo
enim naturaliter moritur cum anima corpus solutum lege naturae. 
Secunda est virtutis, cum scilicet anima adhuc in corpore
constituta corporeas contemnit illecebras et cupiditatum dulces
insidias, reliquasque omnes exuit passiones.  Hic autem verus
philosophus ac poeta hanc mortem summopere meditatus eam studuit
persuadere mentibus omnium ut mortem sine morte feliciter 
pervenirent, ut in processu operis clarissime ostendetur: ad quam
nos vocare dignetur qui est mortis et vitae dominus in aeternum,
amen.

Praemissa commendatione communi tam poetriae quam nostri
poetae, nunc consequenter est ad libri literam descendendum.  Ad
cujus clariorem intelligentiam quaedam evidentialia extrinsecus
praelibentur.  Et primo quaeratur quis libri autor: secundo, quae
materia: tertio, quae intentio: quarto, quae utilitas: quinto,
cui parti philosophiae supponatur: sexto, quis libri titulus.

Ad primum dico, quod autor fuit Dantes Aldigherius, poeta
florentinus, et multis vocabulis designatur.  Primo, a vocabulo
propriae nominationis, vocatus est enim Dantes, et merito; est
enim nomen consequens rei.  Dictus est enim Dantes quasi ^dans se
ad multa~, dedit namque se universaliter ad omnia, ut patebit in
discursu hujus operis; et omnibus scientiis operam dedit, et 
praecipue poeticae delectabilissimae scientiarum.  Vel dictus est
Dantes quasi ^dans theos~, idest, Dei et divinorum noticiam.  Nam
cum autor iste in viridiori aetate vacasset philosophiae
naturali, morali, et artibus in Florentia, Bononia et Padua, in
matura aetate jam exul dedit se sacrae theologiae Parisius, ubi
adeo alte emicuit quod ab aliquibus vocabatur poeta, ab aliis
philosophus, ab aliis theologus.  Nullus autem fuit poeta qui
paradisum poetice describeret nisi hic poeta mirificus; quod 
de se ipso profitetur secundo Capitulo Paradisi dicens:

     L'acqua ch'io prendo giammai non si corse.

Aldigherius nomen est cognationis.  Fuit namque Dantes
majorum sanguine generosus, scilicet de Aldigheriis: quod nomen
fuit tractum ab Aldigheriis nobilibus de Ferraria, ut dicetur 
Capitulo XV Paradisi, ubi autor introducit quemdam nobilem
militem antiquum praedecessorem suum dicentem:

     Mia donna venne a me di Val de Pado.

Constat autem Ferariam esse in Valle Padi.  Aldigherii autem
descenderunt ex Helisaeis; unde idem dicit ibidem:

     Moronto fu mio fratre, ed Eliseo.

Et dicitur Dantes Aldigherius quasi ^alta digerens~ vel ^alia
digerens~ quam alii poetae.  Nemo unquam poetarum, nullum
excipio, habuit unquam tam altam phantasiam, aut tam nobilem
materiam scivit, vel potuit invenire, in qua tam eleganter tradit
cognitionem rerum humanarum, et divinarum virtutum, et morum, et
omnium fere actuum humanorum et agibilium mundi.  Quod autem
quidam dicunt Aligherii, subtrahitur ^d~ ex usu; et quod alii
dicunt Aligherii, corrumpunt omnino vocabulum.

Poeta nomen est professionis: nomine siquidem poetae sicut
nullum rarius, ita nullum clarius, nullum venerabilius, nullum
durabilius.  Nam cum caeterarum rerum studia habeantur arte 
et doctrina; poeta natura ipsa valet, et quasi divino quodam
spiritu inflatur, ut ait Tullius in Oratione pro Lucio Archia
poeta praeceptore suo.  Hujus rei indicium et argumentum fuit in
isto insigni poeta, quod mater ejus gravida ex eo, non longe a
partu vidit per somnium qualis debebat esse fructus ventris sui,
licet tunc sibi et aliis ignotus.  Videbatur namque nobili
dominae esse sub alta lauro in prato virenti apud clarissimum
fontem, et hic videbatur parere filium, qui brevissimo 
tempore nutritus solum baccis ex lauro cadentibus, et unda lucidi
fontis, videbatur fieri pastor, et ingeniabatur suo posse habere
de frondibus arboris, cujus fructu fuerat enutritus, et in ipso 
conamine videbatur cadere, et ex ipso surgente videbatur oriri
pavo.  Ex qua re tanta admiratio nata est ipsi dominae, quod
somnium rupit.  Hujus somnii interpretatio haec esse videtur. 
Laurus significat ipsam scientiam poeticam infusam a caelo ipsi
autori.  Pratum virens est ipsa Florentia florens, in qua natus
est.  Fons clarissimus eloquentiam luculentissimam ejus.  Quod
subito factus est pastor, figurat excellentiam ingenii et
doctrinae suae, qua pavit animos omnium; non solum enim pascit
viros, sed infantulos et foeminas, et post delectationem verborum
pascit intellectus excelsos.  Quod conatur capere frondes
significat ingens desiderium, quod habebat, laureae 
obtinendae.  Quod ceciderit in ipso conatu significat casum, quem
omnes facimus sine resurgere, scilicet casum mortis.  Quod ex
pastore oriatur pavo, significat opus suae Comoediae, quae recte 
assimilatur pavoni; quod potest multipliciter patere.  Primo
namque caro pavonis odorifera, et quodammodo incorruptibilis: ita
sensus istius libri, quomodocumque capiatur, sive
superficialiter, sive sententialiter, est odorifer, idest
delectabilis, continens veritatem simplicem et incorruptam, et 
quanto magis discutitur, tanto magis reddit odorem
incorruptibilis veritatis.  Secundo, pavo habet pennam
pulcerrimam, qua ejus caro vestitur et ornatur, et habet centum
oculos in pennis: ita litera ipsa, variis floribus et diversis
coloribus adornata, vestit sententiam, quae habet centum oculos, 
idest centum capitula sive cantus.  Tertio, pavo habet turpes
pedes, et mollem incessum: ita ipse stylus, quo tamquam pedibus
ipsa materia consistit et firmatur, turpis videtur respectu
literalis, quamvis in genere suo sit pulcerrimus omnium, et magis
conformis ingeniis modernorum.  Vel pedes turpes sunt carmina
vulgaria, quibus tamquam pedibus stylus currit; quae sunt turpia 
respectu litteralium.  Unde et incessus mollis significat
humilitatem styli, quae neccesario exigitur in Comoediis, ut
statim dicetur.  Ultimo, pavo habet vocem horribilem: ita vox
autoris, licet videatur suavis ad sonum verborum, tamen ad
sententiam aspera sonat, dum increpat vicia multorum 
acerbissime.  Immo etiam sonus verborum saepe videtur amarissimus
illis quos tangit.  Quare horribiliter clamat vox autoris dum
exclamat irate:

     Ahi! serva Italia, di dolore ostello.

Et cum dicit:

     O avarizia, che puoi tu pi@u farme.

Et ita de multis exclamationibus et increpationibus generalibus
et particularibus.  Ergo bene qui fuerat in vita pastor, post
mortem peperit pavonem, idest pulcerrimum librum istum.

Florentinus vocabulum est propriae nationis; argumentum enim
sumitur a patria.  Florentia autem, juxta vocabuli allusionem,
florentissima urbium, hunc florem peperit mundo, qui attulit 
tantum fructum, licet non noverit eum, sed expulerit a se cum
erat in ipso flore aetatis, fortunae, et dignitatis.  Unde
quemadmodum iste poeta illustris XI Cap. Paradisi beatum
Franciscum appellat Solem, et locum originis illius Orientem, ita
ego merito ipsum Dantem dixerim Solem, qui modernis temporibus
illuxit ambulantibus in tenebra ignorantiae poeticae facultatis;
et Florentiam Orientem, quae hunc praeclarissimum Solem emisit in
mundum.  Natus est autem iste fulgentissimus splendor Italicus in
praefata patria sua, vacante romano imperio, post mortem Federici
secundi, famosi Imperatoris Romanorum, anno salutiferae
Incarnationis regis universi MCCLXV, sedente Urbano Papa quarto. 
Haec de autore. 

Materia, sive subjectum hujus libri, est status animae
humanae tam junctae corpori, quam a corpore separatae: qui status
universaliter est triplex, sicut autor tres facit partes de toto
opere.  Quaedam enim anima est posita in peccatis, et ista dum
vivit cum corpore, est mortua moraliter, et sic est in Inferno
morali: dum est separata a corpore, est in Inferno essentiali, si
obstinata insanabiliter moritur.  Alia anima est quae recedit a
viciis, et ista dum est in corpore, est in Purgatorio morali,
scilicet in actu poenitentiae, in quo purgat sua peccata:
separata vero a corpore, est in Purgatorio essentiali.  Tertio
est alia anima in perfecto habitu virtutis, et ista vivens in
corpore est quodam modo in Paradiso, quia in quadam felicitate,
quantum est possibile homini in hac vita miseriae: separata post
mortem, est in Paradiso coelesti, ubi fruitur visione Dei, in quo
est vera et perfecta felicitas.  Est autem hic utiliter
advertendum quod aliqui descripserunt Infernum moraliter 
tantum, sicut antiqui poetae Virgilius et Homerus, quia omnia
supplicia, quae finguntur a poetis esse in Inferno, reperiuntur
in hoc mundo vicioso, qui est Infernus vivientium.  Alli vero 
descripserunt Infernum essentialiter, sicut sacri Theologi et
sancti Doctores.  Nunc autor noster tamquam poeta
christianissimus utrumque Infernum describit, alterutro calle
procedens, nunc de morali, nunc de essentiali loquitur, ut
patebit clare in processu.  Nec dicas, ut aliqui dixerunt, quod 
materia libri sit Comoedia; nam Comoedia est stylus, non materia. 
Unde sicut inconvenienter dicitur, materia Virgilii est
tragoedia, Horatii Satyra, et Ovidii Comoedia, ita est in
proposito.

Intentio autoris est optima; intendit enim facere hominem
bonum, quia intendit tum metu poenarum, tum exhortatione
praemiorum homines revocare ad cultum virtutis, proponens
supplicia debita viciis et praemia debita virtutibus; nam
secundum sententiam Horatii:

     Oderunt peccare boni virtutis amore,
     Oderunt peccare mali formidine poenae.

Intendit itaque gravissimis poenis mordere viciosos, et
altissimis praemiis honorare vituosos, et cum hoc sibi ipsi
perpetuam gloriam propagare.

Utilitas est maxima et desiderabilissima, scilicet cognitio
humanae felicitatis, licet sint plurimae utilitates particulares,
sed omnes sunt propter istam, et reducuntur ad istam.

Liber iste supponitur omni parti philosophiae; et primo
Ethicae, in quantum tractat de actibus humanis, puta de viciis et
virtutibus: Metaphysicae et Theologiae, in quantum tractat de Deo
et substantiis separatis, sive angelis: et interdum Physicae,
quoniam scilicet interserit quaedam naturalia: tamen proprius et
principalius supponitur Ethicae, ut per se patet.

Libri titulus est talis: Incipit prima Cantica Comoediae
Dantis Aldigherii poetae Florentini, in qua tractatur de Inferno. 
In hoc titulo, primo tangitur ordo, sive causa formalis, cum
dicitur prima; sequitur enim secunda.  Ad quod notandum quod
forma istius libri est duplex, scilicet forma tractatus et forma
tractandi.  Forma tractatus est composito rhythmica, suavitate
eloquentiae et gravitate sententiae condita.  Forma tractandi est
modus agendi, et ordo quem servat, qui est multiplex, scilicet
diffinitivus, divisivus, probativus, improbativus, et exemplorum
positivus.  Diffinitivus, quia saepe diffinit; diffinit enim
fidem, spem, et ita de multis.  Divisivus, quia dividit 
Infernum per circulos, Purgatorium per gradus, Paradisum per
spheras; et ita de multis.  Probativus, quia saepe probat dicta
sua rationibus et persuasionibus.  Improbativus, quia saepe 
improbat dicta aliorum, ut saepe patet.  Exemplorum positivus, ut
patet per totum.

Hic liber merito appellatur Cantica; sicut enim in sacra
Scriptura quidam liber Salomonis appellatur Cantica Canticorum
per excellentiam, ita ista liber in poetria.  Nam cum omnis poeta
cantet, hic tamen dulcius et delectabilius canere videtur. 
Deinde tangitur in titulo stylus poeticus.  Ad quod notandum est
quod est triplex stylus scilicet, tragoedia, satyra, et comoedia. 
Tragoedia est stylus altus et superbus; tractat enim de
memorabilibus et horrendis gestis, qualia sunt mutationes 
regnorum, eversiones urbium, conflictus bellorum, interitus
regum, strages et caedes virorum, et aliae maximae clades; et
talia describentes vocati sunt tragoedi, sive tragici, sicut
Homerus, Virgilius, Euripides, Statius, Simonides, Ennius, et
alii plures.  Satyra est stylus medius et temperatus, tractat
enim de virtutibus et viciis; et talia describentes vocantur
Satyri, sive Satyrici; sunt enim satyri vitia reprehendentes,
sicut Horatius, Juvenalis, et Persius.  Comoedia est stylus 
bassus et humilis, tractat enim vulgaria et vilia facta ruralium,
plebeiorum, et humilium personarum; et talia describentes
vocantur comoedi, sive comici, sicut Plautus, Terentius, Ovidius. 
Modo est hic attente notandum quod, sicut in isto libro est omnis
pars philosophiae, ut dictum est, ita est omnis pars poetriae. 
Unde si quis velit subtiliter investigare, hic est tragoedia,
satyra, et comoedia.  Tragoedia quidem, quia describit gesta
Pontificum, Principum, Regum, Baronum, et aliorum magnatum et
nobilium, sicut patet in toto libro.  Satyra, idest
reprehensoria; reprehendit enim mirabiliter et audacter omnia
genera viciorum, nec parcit dignitati, potestati, vel nobilitati 
alicujus.  Ideo convenientius posset intitulari satyra, quam
tragoedia, vel comoedia.  Potest etiam dici quod sit comoedia,
nam secundum Isidorum Comoedia incipit a tristibus et terminatur
at laeta.  Et ita liber iste incipit a tristi materia, scilicet
ab Inferno, et terminatur ad laetam, scilicet ad Paradisum, sive
ad divinam essentiam.  Sed dices forsan, lector: cur vis mihi
baptizare librum de novo, cum autor nominaverit ipsum Comoediam? 
Dico quod autor potius voluit vocare librum Comoediam a stylo
infimo et vulgari, quia de rei veritate est humilis respectu
litteralis, quamvis in genere suo sit sublimis et excellens. 
Deinde tangitur in titulo causa efficiens, cum dicitur Dantis
Aldigherii; et materia, cum dicitur, in qua agitur de Inferno,
sive causa materialis et subjectum libri primi.

	|SUMMARIUM.~  CANTUS NONUS, ^in quo Virgilius declarat
Danti quaestionem, sicut alia vice fuit in civitate Inferni tuens
eum de itinere, ac etiam de tribus furiis cinctis serpentibus; et
in fine, sicut propter nuntii coeli securitatem, ingressi sunt
portam.~

	|Proemio.~  ^Quel color che vilt@a di for mi pinse.~ 
Postquam in superiori capitulo proxime praecedenti poeta Dantes
ostendit quomodo Virgilius fuerit turpiter exclusus a porta
civitatis infernalis, nunc consequenter in isto nono capitulo
intendit ostendere quomodo et cuius auxilio intraverit istam
civitatem.  Et praesens capitulum potest breviter dividi in
quatuor partes generales; in quarum prima describit
deliberationem et consilium Virgilii circa istum introitum.  In
secunda describit monstra infernalia quae apparuerunt sibi in ista
turri, ibi: ^et altro disse.~  In tertia describit illum qui
introduxit eos in istam terram, ibi: ^E gi@a venia.~  In quarta et
ultima describit primam poenam quae reperitur intra civitatem,
scilicet poenam haereticorum, ibi: ^dentro v'intramo.~  

	|1-3.~  Ad primam dico quod autor describit
deliberationem Virgilii, et primo praemittit continuationem.  Ad
intelligentiam cuius volo te scire, quod istud capitulum est
valde forte, et habet multos passus difficiles sicut aliquis
textus Virgilii vel alterius poetae.  Pro evidentia ergo istius
primi rithimi, dico quod autor vult dicere sententialiter in
effectu, quod Virgilius erat iratus propter turpem repulsam sibi
datam a daemonibus, et sic per consequens rubefactus ira
inflammante; et ex hoc Dantes erat valde terrefactus et
pallefactus timore infrigidante.  Modo ad propositum Virgilius
videns quod persuasio et exhortatio quam fecerat non revigorabat
Dantem, quia non deponebat timorem, tamquam sapiens temperavit se
et mitigavit iram suam, ut Dantes deponeret timorem suum.  Hoc
autem ostendit per mutationem coloris, quia Virgilius videns
Dantem stare pallidum et non mutare colorem, retraxit suum
ruborem ad intra, ut sic dissimularet iram suam.  Nunc ordina sic
literam: |Quel color~, idest pallor, |che me pinse de fuor~,
idest repraesentavit, et manifestavit mihi in facie, |vilt@a~,
idest timiditatem, quia pallor est signum pusillanimitatis et
vilitatis, |veggendo~, idest mihi videnti, |el duca mio~,
scilicet Virgilium, |tornar in volta~, idest reverti retrorsum;
et in hoc tangit causam sui timoris, quia viderat Virgilium
redire turbatum, |restrinse dentro~, idest retraxit introrsum in
animum, et occultavit, |el suo novo~, idest colorem rubeum
Virgilii accidentalem, quem noviter contraxerat propter iram. 
Virgilius enim non erat naturaliter rubeus, quia fuit complexione
melancholicus, sicut et Dantes ipse, licet omnis sanguineus et
rubeus contrahat novum ruborem quando inflammatur ira.  Quod
autem Virgilius fuerit nunc iratus, patet per id quod dixit 
supra, ^tu perch'io m'adiri~, et dicit signanter, |pi@u tosto~,
supple, quam si non vidisset me pallidum, quasi dicat, erat ita
accensus, quod non cito reposuisset iram, nisi fecisset gratia
mei quem videbat ita timoratum.

	|4-6.~  |Attento.~  Hic autor tangit attentionem
Virgilii, per quam ostendit quod expectabat succursum de quo
dixerat.  Et ad intelligendam istam dispositionem Virgilii
imaginare quod Virgilius facit hic sicut ille qui reperit se in
sylva, vel in valle palustri de nocte vel de die quando est
nebula spissa, qui tunc non potest videre aliquid prope vel
longe, ideo stat auribus attentis si posset audire vocem vel
strepitum alicuius venientis, ita quod notat si audit tantum
frondes arborum quati.  Dicit ergo: et ille Virgilius, |si ferm@o
attento com'uom ch'ascolta~, et ecce quare, |che l'occhio nol
potea menar a lunga~, quia non poterat videre a longe, |per l'air
nera~, idest obscuram illius vallis stygialis, |e per la nebbia
folta~, idest nebulam, quae surgebat ex illa valle foetida sicut
naturale est. 

	|7-9.~  |Pur.~  Hic autor describit locutionem Virgilii,
et quia ista litera est difficillima et intricatissima volo ad
eius declarationem te considerare unum casum talem.  Est unus qui
habet causam cum aliquibus adversariis, post longam contentionem
videns adversarios fortiores, iratus exclamat: per Deum! oportet
quod vincam istam pugnam, si deberem facere nescio quid; demum,
hoc dicto, dicit, et si non; et stat modicum et dicit: dabo me
tali qui bene me iuvabit; modo ita a simili nunc Virgilius dicit
: si non potero intrare per me, bene cognosco talem qui bene me
introducet.  Nunc ordina literam sic: |pur a me conven vincer la
pugna~, idest istam probam, et debet legi voce alta ad modum
irati, |se non~, debet legi voce submissa, et debet suppleri: et
si non poterimus vincere pugnam, |tal ne s'offerse~, idest talis
obtulit se nobis ad succursum, quod eius auxilio bene intrabimus,
et dimittit verbum suspensum, sicut est de more loquentium cum
ira, qui non perficiunt orationem suam.  Potes etiam ponere
literam magis aperte ut dicas: |tal se n'offerse~, unde exclamat
desideranter: |o quanto tarda a me ch'altri ci giunga~! quasi
dicat: nimis videtur mihi tardare expectatus iste. 

	|10-15.~  |Io vidi.~  Hic autor ostendit quomodo
conceperit suspitionem ex locutione truncata Virgilii; et est
etiam ista litera fortis, sed breviter vult dicere quod ipse
statim comprehendit ex modo loquendi Virgilii, quod ultima verba
erant diversa a primis, et quod relinquebant orationem suam
suspensivam, ex qua suspensione verborum ipse concepit timorem;
timebat enim Dantes ne aliqua anima bona alicuius sapientis
intrasset unquam istam civitatem, et per consequens ne Virgilio
denegaretur introitus omnino.  Nunc ordina sic literam: |io vidi
bene~, idest ego clare perpendi et cognovi, |che le parole~,
scilicet ultima |for diverse a le prime~, quia ex primis verbis
Virgilius videbatur promittere sibi certam spem intrandi, quando
dixit: ^pur a me conven vincer la pugna~; et ex secundis verbis
videbatur ponere spem in alio, quando dixit: ^se non tal ne
s'offerse~, et de hoc dicto perpendi, |s@i com'ei ricoperse~,
idest quam cito ipse correxit primum dictum cum secundo, ideo
dicit: |lo comenciar~, idest initium verborum, scilicet primum
dictum quod fuerat: |pur a me con altro che poi venne~, idest cum
secundo dicto quod postea secutum fuit; quod fuit: ^se non~, et
ideo dubitabat autor de tali modo loquendi suspensivo, unde
dicit: |ma nondimen el suo dir denne paura~, vult dicere quod non
obstante quod Virgilius videretur sperare in se vel in alio,
nihilominus ego timebam ne Virgilius vel alius poeta intrasset
unquam istam terram; et ecce causam timoris, |perch'io traeva la
parola trunca~, idest dictum truncatum et suspensum, |forse a
peggior sentencia ch'e' non tenne~, quia scilicet timui ne unquam
alius poeta intrasset per se, et tamen non sic erat, quia
Virgilius alias fuit hic, ut statim dicetur.

	|16-18.~  |In questo.~  Hic Dantes ad declarandum se de
dubio quod conceperat ex verbis suspensivis Virgilii, statim
movet sibi quaestionem circa hoc, et breviter petit: si unquam
aliquis poetarum qui sunt in limbo cum eo, intravit unquam dictam
terram? et vult dicere: si aliquis poeta paganus descripsit
unquam infernum, sicut ipse christianus facere intendebat.  Dicit
ergo: |alcun del primo grado~, idest an aliquis poeta gentilis
antiquus de numero illorum qui sunt positi in primo circulo
Inferni inter illustres sine poena sensibili; unde dicit: |che~, 
idest qui primus gradus, |tronca la speranza sol~, idest
solummodo, |per pena~, idest loco penae; quasi dicat, quod iste
circulus primus non dat aliam poenam istis illustribus nisi quia
nunquam sperant videre Deum, sicut clare expositum est supra
capitulo IV; 

	|19-21.~  et sic vide quam subtiliter autor dicit unam
rem grossam, et declarat se fecisse petitionem dubitativam, cum
postea addit: |questa question fec'io~, nam quaestio est
dubitabilis propositio.  Ad quam quaestionem dicit respondere
Virgilium in uno verbo, quod raro; unde dicit: |e quei~, 
scilicet Virgilius, |me rispose~, et dixit: |di rado incontra~,
idest de raro contingit, |ch'alcun di noi~, scilicet ex nobis
poetis, |faccia el camin per lo qual io vado~, idest describit
istam materiam vel viam inferorum per quam nos vadimus, quasi
dicat: pauci fuerunt unquam qui habuerunt istam altam
speculationem; et verum dicit, quia solummodo Homerus in graeco,
et Virgilius in latino descripserunt infernum; et quia tamen
neuter descripsit istam civitatem, ideo ad dandam spem autori,
statim facit fictionem per quam ostendit se fuisse alias hic.

	|22-24.~  |Vero @ee.~  Nunc Virgilius ad tollendum omnem
timorem de mente autoris fingit pulcre quod alia vice fuerit hic
tractus per artem magicam a quadam famosa incantatrice.  Ad quod
sciendum, quod sicut scribit Lucanus in VI Ericto fuit maxima
maga in Thesalia, quae tempore belli civilis quod fuit inter
Caesarem et Pompeium suscitavit mortuum suis incantationibus ad
instanciam Sexti filii Pompeii, et fecit illum dicere futura de
bello civili.  Ad literam ergo dicit Virgilius: |vero @ee~, et
tamen verum non erat; sed Virgilius hoc fingit in utilitatem
autoris, ideo non mentitur, quia mendacium est falsa vocis
significatio cum intentione fallendi, sed Virgilius hoc fingit
cum intentione instruendi, |ch'altra fiata qua gi@u fui~, in isto
basso inferno, |congiurato~, scilicet magice, |da quella Ericto
cruda~, bene erat cruda et crudelis, quia erat abstracta et
separata in totum ab omnibus usibus humanis, et ibat de nocte
nuda per sepulcra mortuorum, et habebat colloquium cum spiritibus
infernalibus, et faciebat multa mirabilia, imo incredibilia, quae
valde diffuse Lucanus describit, et dicit: |che revocava l'ombre
ai corpi suoi~, idest quae suscitabat mortuos.  Et non credas,
lector, quod Ericto suscitaverit mortuum realiter, sed ex
illusione daemonum sic videbatur, ut dicetur alibi; 

	|25-27.~  et describit tempus illius coniurationis, quia
scilicet erat noviter mortuus quando Ericto compulit eum sua arte
magica intrare puteum inferni ad suscitandam umbram unius
proditoris de profundo inferni.  Dicit ergo: |la carne era nuda
di me~, idest nudata et privata mea figura humana, quia cito post
mortem caro resolvitur in elementa sua, et amittit pristinam
figuram, |di poco~, idest de modico tempore eram mortuus,
|ch'ella me fee intrar dentro a quel muro~, scilicet istius
civitatis; stabat enim Virgilius ante portam quando dicebat ista,
et ecce quare: |per trarne un spirto del cerchio di Giuda~, idest
de ultimo circulo infernali, in cuius centro ponitur Judas, ut
patet ultimo capitulo inferni.  Et hic nota bene quod iste passus
videtur nimis fortis multis, unde dubitant et petunt quando fuit
hoc, et dicunt: quando Ericto suscitavit mortuum ad petitionem
Sexti, de quo dictum est.  Sed hoc est omnino impossibile, quia
Virgilius erat tunc iuvenis, vel mortuus est tempore Augusti, ut
iam dictum est capitulo I.  Alii dicunt quod ista Ericto
suscitavit alium mortuum in Thesalia ad petitionem Bruti et
Cassii, qui fecerunt ibi bellum civile cum Augusto et Antonio;
sed hoc etiam est falsum, quia paulo post istud bellum Virgilius
primo venit Romam spoliatus bonis suis.  Sed certe non oportet
ire per ista somnia vana, quia ista est simpliciter fictio nova,
quia autor fingit quod Virgilius hoc finxerit ad exhortandum
ipsum, sicut facit aliquando vir sapiens ut praestet materiam bene
sperandi alteri, dicit: bene sum expertus in hoc, ideo ne dubites
tibi de aliquo.  Unde statim assignat causam, quia finxerit se
intrasse circulum Judae infimum, ut scilicet ostenderet se vidisse
totum infernum a primo circulo usque ad ultimum, ubi stat Judas;
ideo convenienter fingit quod ista magna maga vocaverit animam
Virgilii, qui etiam novit artem magicam in favorem suum ad
suscitandum mortuum per invocationem et incantationem. 

	|28-30.~  Dicit ergo: |quel @ee il pi@u basso luoco e 'l
pi@u oscuro~, quia scilicet est magis longinquus a Deo, ubi est
Lucifer, ubi puniuntur proditores, quia proditiones maxime fiunt
in obscuro, in occulto, et ideo: |el pi@u lontan dal ciel che
tutto gira~, idest a coelo empireo, quod claudit, et continet
omnia, et ideo: |ben so, il camin, per@o te fa sicuro~, quia sicut
duxi incolumem huc usque, ita ducam te per reliquum Inferni. 

	|31-33.~  Et sic vide quomodo Virgilius concludit causam
fictionis factae, ut scilicet redderet Dantem securum, quia erat
totus territus et attonitus; et concludit quod tamen est durum
intrare locum istum fortem, dicens: |questa palude~, scilicet
stix, |che 'l gran puzzo spira~, idest quae emittit ex se magnum
foetorem sicut vallis mortua, |cinge d'intorno la citt@a dolente~,
quae est dolentior civitate exteriore, |u' non potremo intrar omai
senz'ira~, quia iam Virgilius fuerat iratus ex repulsa sibi data,
sed tamen sperabat in alio venturo.

	|34-39.~  |Et altro disse.~  Ista est secunda pars
generalis in qua autor describit monstra infernalia, quae
insurrexerunt contra istum ad terrendum eum; et breviter vult
dicere quod isti daemones videntes quod isti non recedebant, sed
expectabant adhuc intrare mediante alio, induxerunt furias
infernales armatas serpentibus quae factis et verbis conabantur
expellere eos; nam istae sunt causa omnium malorum, ideo occurrunt
homini volenti vincere vitia, sicut modo Dantes.  Ad cuius
intelligentiam est breviter sciendum, quod istae furiae infernales
finguntur ab omnibus poetis esse tres, quia omne malum
perpetratur mente, lingua, manu, unde vocantur Alecto,
Thesiphone, Megera.  Prima, moraliter loquendo, est prava
cogitatio, et Alecto interpretatur impausabilis, quia non
permittit quiescere mentem.  Secunda est prava locutio, unde
Thesiphone interpretatur vox supposita, nam vox servit locutioni. 
Tertia est prava operatio, unde Megera interpretatur longa lis. 
Istae tres merito appellantur furiae infernales, quia incitant
hominem ad furiam et furorem omnium scelerum; et vere sunt arma
et instrumenta, quibus daemones expugnant homines et ducunt ad
inferna.  Nunc ad literam autor volens describere furias primo
continuat dicta dicendis, dicens: |et altro disse~; scilicet ille
Virgilius ad exhortationem meam, |ma non l'ho a mente~, idest sum
oblitus, quasi dicat alias rationes et persuasiones fecit mihi,
quas referre non possum, quia omnino eram intentus ad principalem
materiam describendam; unde dicit: |per@o che l'occhio~, idest
speculatio intellectualis, |m'avea tutto tratto~, idest omnino
abstraxerat me, |ver l'alta torre a la cima rovente~, idest
ardentem, rubentem igne qui erat in ea.  Ista enim est illa
turris secunda, quae reddidit signum primae cum duabus facibus, ut
patuit in principio praecedentis capituli; et facta continuatione
describit furias in generali, quantum ad actum, et quantum ad
habitum dicens: |dove~, idest in qua turre, |tre furie infernal
fuor dritte ratto~, idest cito, |in un punto~, idest in instanti,
quia homo subito instigantibus istis prorumpit ad cogitandum,
loquendum, et committendum omne peccatum; ideo bene dat eis
ornatum habitum, dicens: |tinte di sangue~, quia istis
operantibus devenitur ad sanguinis effusionem, et dicit: |che
aveano membre feminili et atto.~  Et hic nota quod autor dat
sexum foemineum furiis, sicut etiam vicia et virtutes
repraesentantur in habitu foeminino, similiter et scientiae, quia
sunt foeminini generis, et quia ut dicit philosophus: mulier facit
omnia valde: si diligit, diligit intense; et ita si odit,  odit
immense.  Ad propositum ergo, sicut foemina infuriatur et
indaemoniatur et irascitur, quia non est caput super caput
serpentis, nec ira super iram mulieris, ita nunc furiae
incendebantur contra autorem.

	|40-42.~  |Con idre.~  Hic autor describit ornatum
istarum furiarum, dicens: et illae furiae, |eran cinte con idre
verdissime~, idest erant armatae serpentibus venenosissimis.  Isti
serpentes sunt maliciae, astutiae, fraudes quae effundunt venena
pernitiosa, quibus animae et corpora toxicantur; et dat ornatum
capitis, quia illae furiae, |avean serpentelli~, quia subtiliores
fraudes habebant in capite, |e ceraste.~  Cerasta est serpens
cornutus acute penetrans, ideo bene stat in capite, |per crine~,
idest loco capillorum, |onde~, idest ex quibus, |le fiere
tempie~, illarum furiarum ferocium, |erano avinte~, idest ligata;


	|43-45.~  et ostendit quomodo Virgilius manifestaverit
eas nomine et facto, dicens: |e quei~, scilicet Virgilius, |che
ben conobbe~, quia tamquam magnus poeta saepe descripserat furias,
|le meschine~, idest miseras ancillas, |de la regina de l'eterno
pianto~, idest Proserpinae, quae dicitur regina Inferni, ut habebis
infra capitulo X et alibi, |me disse: guarda le feroci Erine~,
idest furias infernales quae appellantur Erines, idest
contentiones animi, linguae et manus; 

	|46-48.~  et nominat eas ordine debito, dicens: |quest'@ee
Megera dal sinistro canto~, quia est peior quantum ad scandalum
in foro civili, non in foro conscientiae; |quella che piange dal
destro @ee Aletto~, quia ab ista emanat omnis causa planctus; 
|Thesiphone @ee nel mezzo~, quia locutio est organum medium quo
animus operatur ad extra; nam homo primo committit peccatum in
mente eligendo malum, deinde manifestat lingua conceptum, et
tertio prorumpit in operationem; ideo bene ponit Thesiphone 
mediam; 

	|49-51.~  deinde tangit actus ipsarum, dicens: |con
l'unghie se fendea ciascuna el petto~, idest acutis stimulis
lacerant sibi corda quae stant in pectoribus, et hoc est proprie
officium primae, scilicet pravae cogitationis, |battean le palme~,
hoc est proprie officium tertiae, scilicet pravae operationis, |e
gridavan s@i alto~, et hoc est proprie officium secundae, scilicet
pravae locutionis, ex quo territus sum, unde dicit: |ch'io me
strinsi al poeta per sospetto~, timens ne istae plus obstarent
quam daemones. 

	|52-53.~  |Vegna.~  Nunc autor declarat clamorem
furiarum, quia omnes alta voce clamabant Medusam in favorem suum
ad terrendum et expellendum hominem vivum ab ingressu istius
civitatis, quia nullum monstrum infernale videbatur potentius et
efficacius ad impedimentum et obstaculum istius.  Habebat enim
crines serpentinos sicut et ipsae furiae, et solo aspectu omnes
videntes se saxificabat.  Sed quae erat ista Medusa?  Certe multi
multa dixerunt hic de Medusa.  Aliqui enim dicunt quod autor per
Medusam dat intelligi figuraliter in generali libidinem sive
mulierem libidinosam; quod arguunt quia Medusa fuit olim
pulcerrima, et aspectus talis reddit homines immemores,
obliviosos, sicut scribit Plinius de puella pulcerrima nomine
Capaspa, quam Alexander magnus ostendit nudam excellentissimo
pictori suo, qui vocatus est Apelles, qui illa visa, factus est
velut statua muta sine sensu; quod videns Alexander fecit ipsum
desponsare eam.  Modo istae invocabant Medusam sperantes habere
victoriam de auctore, quia multum laboravit morbo amoris
libidinosi, et quia mulier vincit viros fortes, sapientes; sed
licet ista expositio videatur pulcerrima, tamen est alienissima a
proposito autoris; quia alibi tractavit plene de libidine, quae
punitur extra istam civitatem, nec mulier posset tollere sibi
istud iter.  Alii dicunt quod Medusa figurat astutiam in
generali, quia Medusa fuit astutissima, ideo figuratur habere
crines serpentinos, quia serpens est astutissimum animalium; nec
ista expositio est de mente autoris, quia autor tractabit de ea
plene sub figura Gerionis.  Alii dicunt quod Medusa repraesentat
cupiditatem, quod probare videntur, quia Medusa, ut patet in
litera, appellatur Gorgon, quod interpretatur terrae cultrix, et
ex cultura terrae nascitur cupiditas, quae maxime indurat mentes
hominum; ideo secundum opinionem istorum Virgilius, idest ratio,
videtur persuadere autori: fili mi, averte oculos a cupiditate
terrenorum, quia si respicis eam non poteris intrare civitatem,
idest pervenire ad cognitionem magnorum malorum, nec per
consequens redire sursum ad superna et virtutes.  Sed licet ista
expositio videatur verior et melior, tamen nihil facit ad
propositum, quia de cupiditate autor tractavit supra plenissime,
quae punitur extra sub potestate Plutonis.  Alii dicunt quod
Medusa figurat terrorem in generali, et ista espositio est optima
et verissima; nam terror maxime impediebat autorem, sicut iam
patuit in fine capituli proxime praecedentis.  Si enim terror
revocabat autorem ab ingressu generali et facili inferni, sicut
ostensum  est clare II capitulo huius libri, quanto fortius ab
ingressu arduissimo istius fortissimae civitatis, quae est murata
ferro, et habet tot milia daemoniorum, et tot terribilia monstra
ad custodiam sui!  Ergo ad propositum, dimissis caeteris
opinionibus praedictis tamquam superfluis, volunt dicere istae
furiae: non possumus uti fortioribus armis ad arcendum istum
retro, quam terrore, quia terror facit hominem stupidum, saxeum;
ergo sola Medusa fortis armatura sufficit ad expugnandum et
fugandum istum fortem bellatorem ne triumphet gloriose de nobis. 
Nunc ad literam dicit autor: |tutte~, idest omnes furiae,
|gridavan riguardando in giuso~, scilicet supra Dantem ad
incutiendum sibi timorem, |vegna Medusa~, cuius est tanta
potentia, quod hominem adhuc viventem facit videri mortuum, unde
dicit: |s@i 'l farem di smalto~, idest durum, lapideum velut
smaltum, quasi dicat, faciemus eum obliviosum, insensibilem. 

	|54.~  Et arguit quod nunc sit obstandum isti, quia si
olim obstitissent Theseo quando ivit ad Infernum, iste non
attentaret nunc venire, unde dicit: |mal non vengiamo in Teseo
l'assalto.~  Et hic nota quod istud est vulgare tuscum non
lombardum, unde vidi multos deceptos hic exponentes: |mal non
vengiamo~, idest * bene vindicavimus: imo debet exponi per
oppositum sic: |mal non vengiamo~, idest * male fecimus quod non
vindicavimus in Theseo insultum quem fecit contra nos, et ideo
male cessit nobis; et est modus loquendi Tuscorum, quia dicunt,
male non fecimus sic.  Theseus autem fingitur a poetis ivisse ad
Infernum cum Pirithoo intimo socio suo ad rapiendam Proserpinam
reginam Inferni.  Sed cum Theseus esset ibi detentus, Hercules
succurrit sibi, et cepit et verberavit Cerberum canem Infernalem;
quod totum figurat quod viri virtuosi domant monstra Infernalia,
idest vicia; ergo bene: |mal non vengiamo in Teseo l'assalto~,
quasi dicat, si fecissemus vindictam de Theseo, qui vivens venit
ad infernum; iste alius vivus nunc non veniret; ergo bene non est
dormiendum, sed totis viribus Medusaeis invigilandum quod non
intret, quia vere iste solus faciet plus damni quam omnes alii
qui in vita venerunt ad infernum ante eum.  Unde multum miror,
lector, quod quicumque habet cognitionem et delectationem huius
libri non melioret multum vitam suam.

	|55-57.~  |Volgite.~  Hic autor describit auxilium
promptum Virgilii in tanto discrimine, unde dicit quod Virgilius
dixit: |Volgite in dietro e tieni il viso chiuso~, quia autor
primo tenebat oculos apertos versus turrim, et ecce causam: |che
se 'l Gorgon se mostra~, idest Medusa, quae alio nomine dicitur
Gorgon, |e tu 'l vedessi, nulla serebbe di tornar mai suso~,
quasi dicat: nullo modo posses redire ad mundum vivus, quia
efficereris lapis.  Per hoc vult dicere: si imponis tibi timorem,
non facies istam cognitionem viciorum et poenarum utilem tibi et
aliis, et sic nunquam perficies istud opus, et deficies in ista
prima parte Inferni. 

	|58-60.~  Et subdit quod non solum verbo sed etiam facto
Virgilius providit sibi, unde dicit: |cos@i disse 'l maestro~,
idest Virgilius, ita consulto locutus est mihi in praedicta forma,
et non contentus dedisse mihi tam sanum consilium, dedit mihi
utile auxilium, unde dicit: |et elli stesso mi volse~, idest
removit me ab aspectu eius, |e non se tenne a le mie mani~, idest
non confidit quod ego apponerem manus super oculos meos, |che
ancor non me chiudesse~, idest clauderet mihi visum, |con le
sue~, scilicet manibus, quia ^nitimur in vetitum~, et ubi maius
periculum, ibi cautius est agendum. 

	|61-63.~  |O voi.~  Hic autor quia fecerat subtilem et
artificiosam fictionem, certus quod vulgares rudes non
intelligerent eam, invitat sapientes et intelligentes ad
considerationem sententiae hic latentis; unde apostrophans ad
tales dicit: |O voi ch'avete gl'intelletti sani~, idest eruditos
circa figmenta poetica, |mirate~, quia propter admirari coeperunt
homines philosophari, |la dottrina~, scilicet poeticam moralem
alegorizando, |che s'asconde~, idest quae latet sub duro cortice
literae, unde dicit: |sotto 'l velame de li versi strani~, quia de
rei veritate isti versus rithimici videntur multum extranei hic. 
Et hic nota, lector, quod ego saepe rideo de multis qui dicunt:
talis bene intelligit literam, et ita de omni autore; sed hoc est
falsum, quia intelligere est intus latentia legere, sicut autor
hic manifeste testatur in litera, quia bene sciebat quod ista
litera aliene deponeretur a multis.

	|64-66.~  |E gi@a venia.~  Ista est tertia pars generalis,
in qua autor describit adventum Mercurii cuius ope et opera
intraverunt civitatem Ditis.  Sed antequam descendam ad literam
est utiliter praenotandum, quod sicut scribunt omnes poetae, et
potissime Martianus Capella in libro de nuptiis Mercurii,
Mercurius qui est secundus planeta supra lunam, est Deus
eloquentiae et sagacitatis: facit enim homines affabiles, astutos,
rhetoricos, activos, industres, sollicitos, quales recte sunt
hodie florentini; et dicitur Deus mercatorum, quorum proprie est
esse eloquentes et sagaces, et quia in mercibus committuntur
infinitae fraudes, imo unaquaeque ars habet suum Mercurium; ideo
elegantissime fingit Virgilius se non posse intrare civitatem
plenam fraudium sine Mercurio, idest influentia mercuriali.  Nunc
ad propositum autor volens describere adventum Mercurii fingit se
primo audire strepitum magnum, et breviter vult dicere, quod dum
daemones et furiae cum Medusa ita insurgerent ad obstandum ei, ne
intraret, Mercurius ex alia parte veniebat pro aperiendo sibi,
quod indicabat unus terribilis sonus, quia ante illum fiebat
confractio aeris faciens magnum terrorem, sicut a simili facit
ventus impetuosus contra flammas incensae sylvae.  Ordina sic
literam, |et un fracasso d'un suon~, quia Mercurius veniens per
istam vallem cum magna vi frangebat aquam, sicut facit gallea
quando violenter frangit aquam, |pien di spavento~, quia
inferebat pavorem audientibus; et audi si erat magna violentia,
|per cui tremavan ambedue le sponde~, scilicet illius vallis,
|gi@a venia su per le torbide onde~, idest per aquas turpes illius
Stygis.  Et hic nota quod per istum actum autor figurat magnam
virtutem et potentiam mirabilem eloquentiae, quae rumpit omnia
obstantia sibi, imo aliquando frangit iram hostium armatorum,
sicut Valerius narrat de Antonio eloquentissimo oratore, qui fuit
avus Antonii qui fuit cum Caesare.  Nam tempore, quo Marius fecit
magnas crudelitates in urbe contra nobiles satellites Marii,
iverunt ad domum Antonii, ut trucidarent eum, quos omnes Antonius
ita placavit eloquentia sua, quod omnes reduxerunt gladios in
vaginam; sed alius superveniens qui non audiverat eum obtruncavit
ipsum.  

	|67-72.~  Et declarat impetum Mercurii per comparationem
pulcram et propriam venti, quia talis est Mercurius, idest
eloquens contra adversarios, qualis est ventus contra ignem
adversum; unde dicit: |non altrementi fatto~, scilicet ille
sonus, quasi dicat, imo similis, |che d'un vento~, idest quam
sonus unius venti, scilicet talis qualis sonus unius venti,
|impetuoso per li avversi ardori~, idest ardores adversarios, qui
ex adverso comburunt aliquam sylvam; unde dicit: |che fier la
selva~, scilicet ardentem, quia eloquens ferit populum iratum, |e
fa fuggir le fiere e li pastori~, idest ipsos subditos et
dominos: quam saepe Tullius fecit hoc multis orationibus suis!  Et
vide quantum comparatio sit propria, quia recte eloquentia
assimilatur vento impetuoso, sylva populo, ira igni: ideo bene
dicit: |sencia alcun retento~, idest sine aliquo retinaculo vel
obstaculo, quia nihil potest obsistere huic Deo Mercurio.  Sicut
enim ventus fortis ignem obvium repellit et transportat alio, ita
eloquens iram populi repellit et retorquet in loca proxima in
damnum vicinorum; unde bene dicit: |Dinanci polveroso va
superbo~, cum victoria, quia nihil sibi curat de aliquo, ideo
emittit ante se pulverem cum magno impetu; ideo bene dixit: |Li
rami schianta, abbatte e porta fuori~, quia annichilat, evacuat
omnia argumenta obviantia sibi.

	|73-75.~  |Gli occhi.~  Nunc autor ostendit quod ostenso
adventu Mercurii per auditum, Virgilius specificat ipsum per
visum: et breviter vult dicere, quod Virgilius qui clauserat
oculos sibi ne videret Medusam, nunc aperuit sibi ut videret
Mercurium optimum medicum daturum sibi remedium contra gravem
morbum terroris.  Dicit ergo: et Virgilius, |mi sciolse gli
occhi~, removendo manus suas ab oculis meis, quibus clauserat
ipsos, |e disse: drizza el nerbo del viso~, idest robur
intellectualis oculi.  Unde nota quod in oculo est quidam nervus,
ut physici tradunt, qui transmittit species rerum visarum ad
intellectum, et respondet pupillae, et vocatur opticus, et
grossior nervus quam sit in toto corpore, sicut tu potes videre
in capite unius capretti vel alterius animalis.  Ergo bene per
istum nervum oculi intellige acumen intellectus, qui est oculus
animae, |su per quella schiuma antica~, idest spumam Stygis, quae
est antiquissima, quia infernus factus est ab inicio creaturae, ut
patuit plene III capitulo, et dicit: |per inde ove quel fumo @ee
pi@u acerbo~, quasi dicat praecipue per eam partem vallis, ubi
fumus est densior; et bene dicit, quia eloquens sagax aperit
veritatem excussa nube et caligine falsitatis quae impedit visum,
idest cognitionem hominis.

	|76-81.~  |Come.~  Hic autor ostendit terrorem quem
faciebat Mercurius per loca per quae transibat; et breviter dicit,
quod vidit animas fugientes a facie Mercurii, sicut ranae fugiunt
a facie serpentis.  Per hoc autem figurat autor quod rei fugiunt
a facie oratoris et advocati eloquentis, et se abscondunt.  Unde
poetae fingunt quod Mercurius mactat et suscitat homines, sicut
saepe patuit in Tullio, qui sua eloquentia multos damnatos
absolvit, et multos absolutos condemnavit.  Nunc ordina literam
sic: |Io vidi pi@u di mill'anime destrutte~, idest multa milia
animarum punitarum, |ivi fugir dinanzi ad un~, scilicet
Mercurium, |ch'al passo passava Stige con le piante asciutte~,
quia scilicet transibat sine poena inter poenas multiplices
animarum; vel dicas et melius quod hoc dicit, quia Mercurius
fingitur habere alas ad pedes, quia nihil volatilius, nihil
velocius eloquentia sermonis, |cos@i come le rane si deleguan
tutte~, ex timore mortis, |dinanti a la nemica biscia~, quae
naturaliter inimicatur ranis, |fin ch'a la terra ciascuna
s'abica~, idest applicatur terrae et absconditur ibi.  Et nota
quantum ista comparatio proprissime facit ad propositum: sicut
enim ranae stant in palude, ita et animae istae in stygia palude;
sicut rana non potest divelli de palude, ita nec animae istorum;
sicut ranae sunt semper garrulae, ita animae istae semper quaerulae;
sicut ranae sunt turpes, nigrae, infectae, ita animae reorum et
peccatorum turpes infames: sicut ranae sunt fugaces, timidae, ita
animae reorum; sicut ranae non possunt evadere a facie serpentis
nisi fugiendo et latendo, ita nec rei a facie eloquentis nisi per
fugam. 

	|82-84.~  Et subdit quomodo Mercurius dissipabat nebulam
illius vallis, dicens: et ille Mercurius |rimovea dal volto quel
aire grasso~, idest repellebat a se illum fumum tenebrosum illius
vallis pinguis, |menando la sinistra innanci spesso~, quia in
dextra portabat virgam, qua aperturus erat portam.  Per hoc
figurat quod eloquentia detegit occulta, nudat secreta, et
removet omnia velamenta verborum; et sic tandem devenit ad
aperiendam portam fraudibus inclusis, et dicit: |e sol di quella
angoscia parea lasso~, idest quod solummodo ex illo magno labore
fugandi fumum videbatur fessus, quia maxime laboriosum est
adducere veritatem in lucem.  Et dicit notanter: |parea~, quia in
rei veritate non erat, sed sic videbatur, quia pro certo magnus 
labor eloquentis est removere falsitatem et aperire veritatem,
quae saepe latet in profundo et multis laqueis ligata non
dissolvitur nisi ingenio sagacis iudicis.
	
	|85.~  |Ben m'accorsi.~  Nunc autor ostendit quomodo
devenerit in cognitionem generalem istius potentis dicens: |ben
m'accors'io ch'el era dal ciel messo~, scilicet per tam mirabiles
effectus, quia opera eius erant magis divina quam humana, quia
transibat solus per aquam sicco pede, et aerem serenabat, et
omnes ante se fugabat; et bene fingit ipsum missum a coelo, quia,
ut dictum est, Mercurius est secundus planeta, est filius Iovis,
est deus eloquentiae; ergo bene a coelo historice, poetice,
alegorice loquendo, et vere eloquentia est coeleste donum.  Et hic
lector volo quod notes necessario, quod multi decepti sunt hic
dicentes, quod iste fuit unus angelus, quod tamen alienum est a
mente autoris, unde non intelligunt motivum eius: nam Mercurius
poetice loquendo est nuncius et interpres Deorum, qui mittitur a
superis ad inferos ad executionem omnis divinae voluntatis, sicut
patet apud Homerum, Virgilium, Statium, Martianum, et alios
multos.  Nec oportet quod autor fingat divinam gratiam sibi
missam, quia iam saepe ostendit se facere istam descriptionem per
divinam gratiam.  Praeterea autor introducit apparitionem
angelorum in purgatorio non in inferno; unde Virgilius dicit sibi
purgatorii capitulo II: ^Omai vedrai de s@i fatti officiali~,
scilicet de angelis, quia non erat solitus videre angelos per
totum tempus quo stetit in inferno; 

	|86-87.~  et ideo stupefactus, |volsime al maestro~,
quasi volens dicere: quis est iste tam mirabilis? |e quei fece
cenno ch'io stesse cheto e inchinasse ad esso~, vult dicere quod
Virgilius cum conniventia oculorum monuit eum, quod praestaret
sibi omnimodam reverentiam tacite expectando quid facturus esset;
quasi dicat: tace et expecta, quia statim videbis quod iste est
ille tantum expectatus et desideratus a nobis; et nota quod bene
Virgilius iubet istum honorare Mercurium, quia Deus est, et quia
eloquentia summe honoravit autorem; ideo bene debet honorare eam.

	|88-90.~  |Ah.~  Hic autor describit aperitionem portae,
et incipit ab exclamatione dicens cum admiratione: |Ah quanto mi
parea pien di disdegno~, idest ille Mercurius contra illos
daemones contradicentes; ergo cum summa indignatione et ira |venne
a la porta~, quae erat ita firmata et custodita, |e l'aperse~,
faciliter et cito, |che non ebbe alcun ritegno~, idest
resistentiam, |con una verghetta.~  Et hic nota bene quod virga
est signum potestatis; ideo per virgam intellige potentiam et
efficaciam eloquentiae, quae frangit omnia fortia claustra; imo,
quod est mirabile credere, virgula, idest parva lingua eloquentis
vincit mortem quae est ultimum terribilium, sicut narrat Valerius
de Egesia philosopho, qui ita efficaciter persuadebat hominibus
contemptum mortis, quod aliqui inventi sunt qui sponte
privaverunt se vita volentes effugere miserias istius mundi.  Non
ergo mirum si Mercurius cum virga sua intravit istam civitatem
fortem.  Nonne Pericles cum lingua sua acquisivit sibi dominium
nobilissimae civitatis Athenarum?  Nonne Gaius Graccus populum
Romanum excitabat in furorem?  Sed quid vado per exempla antiqua?
nonne diebus nostris Jacobus Bussolarius frater heremita armabat
et exarmabat, ducebat et versabat populum magnum et potentem
antiquissimae civitatis Papiae in Lombardia? et tamen non habebat
divitias, non potentiam, non amicitias, sed solum mirabilem
eloquentiam!

	|91-99.~  |O cacciati.~  Hic autor posita operatione
Mercurii, ponit eius improperationem contra daemones; qui breviter
dicit: cur contradicitis divinae voluntati omnipotentis cui nihil
potest resistere?  Dicit ergo: |egli cominci@o~, idest ille
Mercurius coepit loqui, et dicere: |sull'orribile soglia~, idest
in introitu dictae portae, |o gente sospetta cacciati del ciel~,
scilicet per superbiam vestram, |ond'esta tracotancia~, idest
unde vel a quo ista tam temeraria socordia, |in voi s'alletta~,
idest vocatur in vos, |perch@e ricalcitrate a quella voglia~,
idest contra illud velle Dei, quasi dicat: durum est contra
stimulum calcitrare; |a cui non puote mai el fin esser mozzo~,
idest cuius voluntatis divinae finis, nunquam potest esse
intercisus, sed oportet quod eius mandatum semper mandetur
executioni, et hoc cedit vobis ad cumulum maioris doloris; unde
dicit: |e che pi@u volte v'ha cresciuto doglia~, quia alias animas
liberavit ab inferis, unde subdit: |che giova nelle fata dar di
cozzo~, quasi dicat: nihil prodest incutere et inniti contra
fata, quia iste ex influentia coeli et divina providentia habet
percurrere totum infernum, sicut iam percurrit unam partem, quod
probat per exemplum antiquum; nam Hercules isto modo ivit ad
infernum, et traxit inde Cerberum quem male mulctavit, ut patuit
iam supra.  Dicit ergo bene: |Cerbero vostro~, qui est vester
canis infernalis, |s@i ben vi ricorda~, idest bene meminisse
potestis, |ne porta ancor pelato el mento e 'l gozzo~, signum
servitutis, quia catenae iniectae sunt ad guttur et collum eius,
nec potuistis impedire Herculem, aut vindictam facere de Theseo,
qui fecerat tam durum insultum.  Ideo bene dicebant furiae supra:
^mal non vengiamo in Teseo l'assalto~, quasi dicat iste: si
Hercules, Theseus, Ulixes iverunt ad Infernum secundum fictionem
poetarum, quanto melius iste magnus poeta Christianus potest ire
et redire cum victoria!

	|100-103.~  |Poi.~  Hic autor ultimo describit recessum
Mercurii, dicens: |poi~, ille Mercurius, |se rivolse~, idest
redivit retro, |per la lorda strada~, idest per turpem viam
paludosam per quam venerat tacite.  Unde dicit: |e non fee motto
a noi~, idest non fecit verbum nobis, quia nobis serviverat
opere, |ma fee sembiante~, idest signum, |com'uom cui altra cura
stringa e morda~, quasi dicat videbatur habere alium cogitatum
quam nostrum; unde dicit: |che quella di colui che gli @ee
davante.~  Per istum actum autor figurat tacite quod eloquentia
non habet servire uni tantum, sed habet expedire simul diversas
vices; nam quamvis iuvaret nunc Dantem, ita poterat iuvare alium
poetam, vel oratorem in alio opere, vel mercatorem in negotio
suo, imo predicantem, disputantem, sermocinantem.  Unde Mercurius
habet fere locum in omnibus actibus humanis, ideo bene dicit
Seneca: ^magna quidem res et varia est eloquentia, nec sic se
alicui indulsit ut tota contingeret; satis felix est qui in
aliquam eius partem receptus est.~  

	|104-105.~  Et tangit eorum introitum in civitatem
dolentem, dicens: |e noi movemmo i pi@e sicuri~, ubi prius eramus
timidi et suspecti, |inver' la terra~, cuius porta erat patefacta
super nobis, |apresso le parole sante~, idest post verba quae
sancte fecerat ille Mercurius increpando vanam insaniam daemonum,
qui conabantur resistere divinae voluntati.

	|106-111.~  |Dentro v'intramo.~  Ista est quarta pars
generalis in qua autor breviter describit primam poenam quae
reperitur intra terram istam, scilicet poenam haereticorum; et
primo tangit suam dispositionem circa istam materiam, et
continuans dicta dicendis dicit: |dentro v'entramo senza alcuna
guerra~, quia scilicet omnes qui concurrerant ad custodiam et
praeparaverant se ad defensionem cesserunt nobis statim confusi ex
verbis Mercurii; |et io ch'avea disio di veder la condizion che
tal fortezza serra~, idest qui affectabam cognoscere conditionem
eorum quos tam fortis civitas in se claudit et continet, |invio
l'occhio intorno~, idest dirigo visum circa moenia civitatis,
idest speculationem intellectualem, |com'io fui dentro~, idest
statim, sine mora, |e veggio grande campagna~, idest magna
collegia haereticorum, |ad ogni man~, idest hinc inde a dextris et
sinistris, |piena de duolo e de tormento rio~, quia scilicet
haeretici magna poena afficiuntur, et per consequens dolore, ut
statim dicetur.

	|112-116.~  |S@i come.~  Hic autor describit poenam
haereticorum; sed antequam veniam ad literam est praevidendum quod
haeretici stant mortui in sepulcris apertis, de quibus exalat
magnus foetor, et ardent igne.  Hoc autem figurat moraliter, quod
haeretici sunt mortui quantum ad fidem, et viventes sepulti, quia
eorum vitium occultant nec audent propalare, tamen sepulcra sunt
aperta, quia eis non est clausa via redeundi ad unitatem
Ecclesiae, et copercula pendent in aere super eos, quia eorum
finalis sententia pendet usquequo sunt in vita, et possunt
resurgere de sepulcris per poenitentiam, ideo cremantur igne, quia
de facto incinerantur in mundo quando sunt pertinaces in non
revocando, vel quia eorum mens sive conscientia ardet et aestuat
interius; et sunt positi iuxta moenia civitatis quia vitant
consortia hominum, et stant communiter separati a comunione
civium, sicut videmus hodie de facto quod tales stant in vallibus
fortissimis inter altissimos montes, unde non possunt divelli
aliqua via.  Nunc ergo ad propositum dico quod autor volens
describere situm et formam sepulcrorum in quibus puniuntur
haeretici, praemittit duas comparationes, et breviter dicit, quod
tanta erat multitudo et varietas sepulcrorum ibi, quanta est apud
civitatem Arelatae in provincia Narbonensi et apud civitatem Polae
in Histria: modo ordina literam sic: |i sepulcri facevan cos@i
tutto il luoco varo~, idest varium diversimode; sicut varia est
diversitas colorum, |quivi~, scilicet intra et prope murum istius
civitatis, |s@i come~, supple faciunt, |ad Arli.~  Ista civitas
est in provincia Narbonensi, quae literaliter dicitur Arelatae sita
super Rhodano longe ab Avinione forte per tres leucas, iuxta quam
est maxima multitudo arcarum diversarum formarum, de quibus
dicitur communiter, quod olim tempore Caroli magni facto ibi
magno conflictu inter Christianos et Saracenos, multis utrinque
prostratis, volentes Christiani superstites ex pietate sepelire
corpora suorum, rogaverunt Deum ut ostenderet eis Christianos qui
in tanta comuni strage non discernebantur ab infidelibus; et
continuo super quolibet Christiano apparuit cedula indicans quis
ille esset, et sic fecerunt sepulturas parvas et magnas secundum
exigentiam cuiusque.  Sed quidquid dicatur credo quod hoc sit
vanum et fabulosum; et credo quod erat ex consuetudine patriae
sepelire mortuos, sicut vidi apud alias multas terras in partibus
illis licet non in tanta multitudine.  Sed forte hoc erat quia
Arelate est antiquissima civitas, et fuit aliquando caput regni,
sicut vidi tempore Urbani quinti, quod Carolus modernus imperator
accessit ad istam civitatem et fecit se coronari regem
Arelatensem iuxta Rhodanum.  Ideo dicit: |dove Rodano stagna~, 
idest inundat: et ecce aliam comparationem; |s@i come a Pola~:
iuxta Polam civitatem est etiam magna multitudo arcarum; audio
quod sunt quasi septingentae numero, et fertur quod olim
portabantur corpora de Sclavonia in Histria sepelienda ibi iuxta
maritimam, et dicit: |apresso del Carnaro.~  Est enim Carnarium
quidam gulphus in mari Adriaco in finibus Italiae continens xl.
miliaria, et est locus periculosus valde, ideo dicit: |che~,
idest quod Carnarium |Italia chiude~, ex illa parte, |e i suoi
termini bagna~, idest confinia; 

	|117.~  et restringit autor comparationem factam cum
dicit: |salvo che 'l modo v'era pi@u amaro~, quia scilicet in
sepulcris quae sunt apud Arelate vel Polam sunt ossa sine sensu et
poena, in istis vero est magna poena ignis; et est comparatio
abusiva, quia in arcis dictarum civitatum nulla est amaritudo
poenae, sed in istis est amarissima poena.  Arcae etiam quae sunt apud
Arelate et Polam sunt extra civitatem; istae vero sunt intra,
licet circa extrema a corpore civitatis sequestrata. 

	|118-120.~  Et ecce quomodo modus erat amarior ex
qualitate poenae: |che fiamme erano sparte tra li avelli~, idest
erant sparsim disperditae inter sepulturas, |per le quali eran s@i
del tutto accesi~, ardentes interius, |che veruna arte~, idest
aliqua ars mundana quae operetur igne sicut vitri, vel ferri, vel
auri, |non richiede ferro pi@u inceso~; 

	|121-123.~  et dicit: |tutti li lor coperchi eran
sospesi~, idest pendentia in aere usque ad ultimum diem: huius
ratio est superius assignata; |e fuor n'uscia s@i duri lamenti~,
propter duram poenam, |che ben parean da miseria offesi~, quasi
dicat: bene videbantur misere cruciari, sicut aliquando videmus
eos clamare quando comburuntur in mundo.

	|124-126.~  |Et io.~  Hic ultimo autor ne procedat per
ignota petit certiorari a Virgilio, qui sunt isti qui tam amare
conqueruntur ita inclusi, quod non apparent; unde dicit: |et io,
maestro~, idest et ego Dantes petivi, magister mi Virgili, |qual
son queste genti~, quasi dicat: quod genus hominum sive
peccatorum; |che seppelite dentro da queste arche~, non
apparentes manifeste extra, |se fan sentir con li sospir
dolenti~, quia a longe audiuntur eorum clamores. 

	|127-129.~  Et ponit responsionem Virgilii dicens: |e
quelli a me~, scilicet Virgilius respondit: |li heresiarche~,
idest principes haereticorum ab ^archos~ quod est princeps, et
^haeresis; son qui~, scilicet ex ista parte sinistra.  Et ad
intelligendam pulcram fictionem autoris est sciendum, quod multae
fuerunt sectae haereticorum diversimode errantium in fide, quae
omnes denominantur a principalibus autoribus et inventoribus
earum; unde Augustinus facit unum librum de ista materia.  Modo
autor fingit quod quilibet haeresiarca habet hic arcam magnam, in
qua sunt simul secum in poena omnes sequaces eius qui pertinaciter
tenuerunt, defenderunt, et seminaverunt opinionem eius erroneam,
sicut Nestorius, Arrius, Faustus, et Fotinus cum suis; ideo
dicit: |coi lor sequaci~, ita quod sequaces stant in eadem arca
quasi in una Ecclesia clausi, |d'ogne secte.~  Et ideo dicit quod
omnis arca continet multitudinem copiosam, unde dicit: |e le
tombe~, idest et sepulturae istorum |son carche~, idest plenae
animabus haereticorum, |molto pi@u che non credi.~  Hoc dicit quia
non videbatur bene verisimile quod una arca contineret omnes
animas unius sectae, quae videntur aliquando innumerabiles, sicut
secta Epicureorum, quae est magna nimis, de quibus dicetur in
sequenti capitulo, et tamen sic est quia anima separata non
occupat locum, ita quod parva arca posset continere animas omnium
haereticorum, imo omnium damnatorum; tamen autor distinguit arcas
in magnas et parvas ad denotandum magnitudinem et parvitatem
culpae, poenae et numeri, ita quod de una secta sunt plures et magis
et minus puniti; 

	|130-131.~  et ecce autor statim se glosat et declarat,
dicens: |simile @ee sepolto con simile qui~, scilicet in istis
arcis, quia Ariani sunt cum Ario, et ita de caeteris, quia sectae
sunt multae quas non intendo hic numerare, sicut aliqui fecerunt,
ut viderentur dicere multa, et praetermiserunt ignoranter utilia
et necessaria, |e i monimenti son pi@u e men caldi~, idest
ardentia igne secundum quod qui plus et minus deliquerunt.

	|132-133.~  |Poscia.~  Hic ultimo autor claudit capitulum
et dicit: |intramo tra i martiri e gli alti spaldi~, idest inter
tormenta haereticorum, et altos muros civitatis, ita quod
intraverunt per unam viam angustam quae comuniter invenitur in
civitatibus inter muros et domos; et dicit: |poscia che si fu
volto a la man destra~, licet hinc inde respexerit, ut dictum est
supra, et ita in fine capituli sequentis dicit quod redit ad
sinistram.



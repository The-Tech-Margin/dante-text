	|1-12~

   ^Dappoich@e Carlo tuo, bella Clemenza~

	Continuando se auctor ad praecedentia, apostrophando ad reginam
Clementiam uxorem dicti Karoli, et filiam regis Alberti de Austria,
quae audita morte dicti sui viri, mortua est pro dolore, dicit auctor,
ut in textu patet.

	|13-63~ 
Fingendo ibi etiam se videre umbram dominae Cunizzae de Romano, de qua
domo Azzolinus fuit; mater cuius Azzolini, dum partui eius esset
vicina, somniabat quod parturiebat unam facem igneam, quae comburebat
totam Marchiam Trevisanam; et ita fecit sua horribili tyrannide. Et
tangit hoc auctor, dum dicit de facella. Quae Cunizza multum exarsit in
amore carnali. Et iste etiam Folchettus de Massilia, de quo adhuc dicit
quod in fama durabat per 500 annos propter eius virtutem. Ad quod non
pensant illi de dicta contrata Marchiae Trevisanae, quae terminatur per
flumen Athesii et flumen Tagliamenti. Praedicendo quod Padua, idest
Paduani mutabunt aquam fluminis Bacchiglionis et Reronis fluentium
iuxta Vicentiam ad paludes, subaudias sanguine, ibi devicti et
conflicti per Dominum della Scala, ut fuit. Item praedicit de morte
Domini Riccardi de Camino dominantis tunc Civitati Trevisanae, ubi illa
duo flumina Sile et Cagnanus coniunguntur, occisi proditorie. Item de
exenio dicit quod fecit Episcopus Gorza Feltrinus, qui cepit certos de
Fontana de Ferraria, et praesentavit eos ligatos ad occidendum
Marchionibus Estensibus. Dicendo se talia praevidere in thronis
angelicis, sic dictis secundum Gregorium, quia tanta divinitate
replentur ut in eis sedeat Deus, et per eos sua iudicia decernat atque
informet.

	|82-102~ 
Unde Folchettus se notificando dicit, quod maior vallis, in qua aqua
Oceani maris circumferentis, ut ghirlanda caput, totam istam quartam
habitabilem, spanditur, et est mare mediterraneum; quod dicitur etiam
mare Leonis; quod mare per litora discordantia, idest non aequalia
versus solem, idest orientem, tantum ivit quod fecit dictum Oceanum
sibi meridianum, ubi prius, idest ubi in principio faciebat horizontem
sibi: nam procedit usque ad Ierusalem, quae in medio est huius quartae
habitabilis. Nam, ut dixi in Capitulo II Purgatorii, horizon est
circulus dividens inferius hemisphaerium a superiori, et ideo dicitur
horizon, idest terminator visus, quasi circulus quo coelum et terra
videntur pariter copulari. Meridianus vero circulus est transiens per
polos mundi et per zenith capitis nostri, et qui designat illam partem
Zodiaci, in qua videtur aequaliter distare inter orientem et
occidentem: qui duo circuli non ponuntur in Sphaera, cum secundum
diversos situs et aspectus varientur. Modo subtiliter advertendo, et
sphaerica orbitate considerata, in Hispanico oceano visus aliquis
existens usque ad medium rotunditatis huius procederet, sed possibile
esset ei videre quantum posset per viam sphaerae. In cuius maris
Mediterranei litore intra Hebrum fluvium, manantem de montaneis
Albagniae, et mittentem in mare iuxta Massiliam ex parte inferiori,
quem Virgilius in Georgicis suis cognominat Oeagrium a loco, dicens:
^Gurgite cum medio portans Oeagrius Hebrus,~ et Magram flumen, currens
per Lunisanam, terminans Thusciam a territorio Ianuensi, est dicta
civitas Massiliae, quae obsessa iam per Brutum cum gente Caesaris
sanguine bellico portum calefecit; quae Massilia per lineam se respicit
ad oppositum cum Bugea civitate in Barbaria, sive in Africa. Dicendo,
quod Dido non arsit amore plus eo. Quae Dido filia fuit Beli regis
Phoeniciae, taediando Sichaeo viro suo, et Creusae filiae Priami et
uxori Aeneae iam defunctis; quod fuit dum ipsa Dido Aeneae se subegit,
de quo dixi in Inferno, Capitulo V. Donec fuit conveniens ad pilum,
idest donec ipse Folchus fuit canus; sequendo Salomonem in Proverbiis
dicentem: ^gloria senum est canities, quae sapientiam designat~. Quae
canities, secundum Philosophum in libro de Animalibus, contingit, quia
nostri pili generantur ex vapore terrestri; qui vapor cum non bene
digeritur, putrefit; ex qua putrefactione cani generantur. Verum quia
digestio fit per calorem naturalem, et in sene  talis calor deficit,
ideo creantur eadem ratione et in territis et timoratis. Item nec plus
eo amore exarsit Phyllis Rhodopeia regina Thraciae, quae Lycurgo in
regno successit, ita dicta a Rhodope monte Thraciae. Unde Ovidius in
sua epistola:

   ^Hospita, Demophoon, tua te Rhodopeia Phyllis.~

Et inferius:

   ^Qua patet umbrosum Rhodope glacialis ad Haemum.~

Quae ita capta fuit de Demophoonte filio Thesei, dum iret ad exercitum
Troiae cum aliis Graecis, quod non redeundo ed eam, ut promisit, se
occidit. Qui Demophoon erat dominus Athenarum. Unde et Virgilius de
calido amore huius Phyllidis in 5a sua Egloga ait:

   ^Incipe, Mopse prior, si quos aut Phyllidis ignes~ etc.

Item nec Alcides, idest Hercules, ita dictus ab avo, nomine Alcaeo,
patre Alcmaenae eius matris, et dicitur Hercules ab ^her~, quod est
^lis~, et ^cleos~ gloria, dum exarsit in Iolem; de quo vide plene in
Inferno, Capitulo XII.

	|103-142~ 
Dicendo quomodo laetantur de tali constellatione, non considerata
culpa, cuius non recordantur, sed de valore etc. Nam ita ferventes
fuerunt in ultimo ad Deum etc. Nam sic mundus inferior efficitur
superior. Dicitur enim mundus duplex: unus est mundus ipse divinus
intellectus, et tunc dicitur mundus archetypus, ad cuius exemplum iste
inferior est. Unde Boetius: ^Mundum mente gerens~ etc. Alius mundus
dicitur ambitus continens coelum, terram, et omnia. Dicendo quod ibi in
illo coelo umbra noctis amputatur, idest quod umbra globi terrae
piramidaliter ascendit usque ibi. In quo etiam coelo esse nominat illam
Raab, de qua dicitur Iosue secundo, quae dum esset meretrix in terra
Ierico, et Iosue successor Moysis obsideret dictam terram, et misisset
duos exploratores in dictam terram, dicta Raab, quia inquirebantur,
dimisit eos per funem de domo sua, quae erat iuxta muros. Et hoc est
quod dicit, cum una et alia palma, scilicet manus. Dicendo quomodo flos
florentinae civitatis, idest moneta aurea eius, facit pastores non
curare de illa terra recuperanda: quae civitas planta est Luciferi in
superbia et invidia. Vaticanus, coemeterium est romanorum pontificum in
Ecclesia sancti Petri apostoli in urbe Roma. Et hoc est quod dicit etc.
Alia per te vide.

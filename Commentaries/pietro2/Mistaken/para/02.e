	|Proemio~

   ^O voi che siete in piccioletta barca~

	Dividitur hoc Capitulum in duas partes. In prima ponit exordium; et
hoc usque ibi:

   ^Beatrice in suso, ed io in lei guardava.~

Ibi secunda, ubi dicit de ascensu coeli Lunae, et de eius qualitate; et
hoc usque in finem.

	|1-21~ Ad primam igitur auctor suadet sequentibus hucusque eum, studentibus
hoc suum poema circa poetica et moralia, quatenus nunc advertant
ulterius eum non sequi tractaturum de coelestibus et divinis, et maxime
qui sunt in parva navi, idest ingenio, puta vulgares, quia possent
deviare. Nam, ut ait Philosophus: ^ingenium rude et non subtilissimus
intellectus ita se habet ad divina, sicut visus noctuae ad solem, ad
comprehendendum quae comprehendit speculando magnus intellectus et
ingenium~. Et Thomas contra Gentiles in Prima ait: ^cognitio divinorum
in paucis hominibus inest; nam quidam impediuntur propter
indispositionem contemplationis: quidam propter rem familiarem: quidam
propter pigritiam, cum fere totius philosophiae consideratio ad Dei
cognitionem ordinetur; propter quod metaphysica, quae circa divina sive
coelestia versatur, inter philosophiae partes ultima remanet
addiscenda; unde non nisi cum magno labore ad inquisitionem praedictae
veritatis venitur, et pauci subire volunt pro amore scientiae, cuius
tamen mentibus humanis naturalem Deus inseruit appetitum~. Ideo auctor
dicit: infra vos pauci, qui levavistis collum, idest affectum, ad panem
Angelorum, idest ad Deum et ad scientiam eius, scilicet theologiam,
mittere potestis etc. Quia hic theologi gustant dictum panem, et
comedunt, licet non saturentur, sed in coelo de Deo, ut pane Angelorum,
figurato in primo Regum 21+o~ ubi ait Achimelech ad David: ^non
habeo laicos panes ad manum, sed tantum panem sanctum~. Quare vide cur
contra laicos ita loquitur, et paucis theologicis. Ad quod Philosophus
etiam advertens ait: ^imperiti velut longe distantes speculantur~. Nam
non potest communitas cognoscere quae necesse est cognosci
ascendentibus ad Deum per intellectum, at admirabuntur non minus quam
illi gloriosi Graeci, qui cum Iasone ad Colchon insulam iverunt, de
quibus plene vide supra in Inferno, Capitulo XVIII ubi scripsi.
Assignando causam, quare parvum ingenium ob hoc remanet; quia dicta
aqua, idest iste tractatus de Paradiso, taliter numquam fuit decursa.
Nam primo dicit quod Minerva, ut ventus ad vela talis suae navis
spirat. Item praemitte quod Minerva dicitur Tritonia a tribus suis
nominibus et qualitatibus. Dicitur enim Pallas idest sapientia, sic
dicta a ^n~ quod est ^hasta~, idest ^calliditas~. Item dicitur Athena,
idest ^athanate~, quod sonat ^immortalis~. Item dicitur Minerva, idest
^munus artium~, scilicet inventrix multorum ingeniorum; et secundum
Isidorum interpretatur ^ars et ratio~, quia ex solo animo nascitur.
Fingitur ideo de capite Iovis nata, quia ibi est anima, et in eius
pectore figura Gorgonis, quia illic est omnis prudentia confundens
imperitos, et saxeos eos facit. Ecce igitur quid spirat Minerva in eum,
scilicet sapientiam, artem, et rationem. Item dicit quod conductor et
nauta eius est Apollo, idest intellectiva scientia et speculativa circa
metaphysica et theologica; ac novem Musae, de quibus dixi supra in
Purgatorio, Cap. 1+o~, sunt sibi calamita et acus, ad demonstrandum
sibi tramontanam, quae ducit et dirigit navigantes ad portum. Et
dicuntur duae, scilicet, Ursa maior, quae dicitur Parrhasis, et Ursa
minor, quae dicitur Bootes. Hoc est, quod per modulamina poetica hoc
monstrabit. Et quare Ursae dicuntur, dicetur infra, Capitulo XIII. Et
hoc pro hac parte.

	|22-148~ Ad secundam dicit quod concreata sitis, idest naturalis appetitus
dirigens nos ad finem et fontem nostrum, idest ad ipsum Deum, ducebat
eum ita respiciendo in Beatricem respicientem in coelum; hoc est
respiciendo in theologiam in eo quod de coelis tractat. Et ita subito
ut quadrellus, idest sagitta, ascendit coleum Lunae, distans hinc per
spatium centum quadraginta octo millium, et quingentorum triginta
milliarium, faciendo milliare quatuor millium cubitorum, secundum
Magistrum Campanam. Est enim corpus ipsius Lunae minus terra nostra
septies. Dicendo quomodo fuit in dicto corpore Lunae luminoso ut nubes
clara. Unde est notandum quod aliquod corpus dicitur luminosum, ut sol;
aliquod artificialiter, ut speculum; aliquod diaphanum vel transparens,
ut vitrum; quoddam opacum, ut corpus Lunae et terrae, et corpus, sive
humana caro. Item nota, quod dimensio idem est quod corpus, quod
constat ex linea, ex superficie, et ex corpore. Linea est longitudo
sine latitudine, et profunditate. Superficies est longitudo et latitudo
sine profunditate. Corpus vero est tota terrena dimensio, scilicet
longitudo, latitudo, et profunditas; et sic dimensio, hoc est mensura
corporalis, et idem corpus non potest esse ubi est aliud. Nam granum
frumenti non potest intrare aliud granum, illo solido remanente,
secundum Philosophum. Igitur quomodo hoc fuerit de corpore auctoris, ut
dicit, debet nos nunc accendere etc. Quaerendo de nigredine Lunae, ut
in textu dicitur; et respondetur quod non raritas nec densitas illud
facit, sed specifica natura ipsius planetae secundum quod tenet etiam
Albumassar, licet Martianus et quidam alii dicant id causari ab umbra
terrae, maxime cum terrae propinquatur. Allegando auctor noster quod si
raritas et densitas praedicta hoc faceret, quod negat in suo volumine,
corpus Lunae in circumvolutione diversificaretur, ut in corpore aliquo
pinguedo et macilentia, accipiendo pinguedinem pro densitate, et
macilentiam pro raritate. Item per eclipsim solis, dicendo experientiam
speculi. Concludendo quod in coelo empyreo et quieto volvitur nona
sphaera, quae dicitur primum mobile, a cuius motu dispositione divina
omnia dependent contenta ut a continente, et totum esse universi; quod
esse per coelum sequens, idest per octavam sphaeram, quae potest dici
quintum elementum ab aliis elementis distinctum naturali proprietate;
nam in eo est causa et principium generationis et corruptionis secundum
Aristotelem, facitque cursum suum in triginta sex millibus annis, et
quod eius stellae, ut dicit, diversae videntur in qualitate,
quantitate, et colore. Si esset causa talium raritas et densitas,
sequeretur absurditas, quae tangitur in textu; sed omnia praedicta
sidera coeli, et motores, ut martellus a mente fabri, a mente divina,
et ad diversas virtutes et effectus moventur, ut anima in nostro
pulvere, idest corpore, per diversas potentias resolvitur, arguendo de
maiore ad minorem mundum. Unde ad hoc Boetius: ^Mundum mente gerens~
etc. Sic igitur talia ab ipsa mente extra nostram scientiam ad
processum universi procedunt. Alia per te vide, imo omnia, quia nil
vidi, nec intellexi.

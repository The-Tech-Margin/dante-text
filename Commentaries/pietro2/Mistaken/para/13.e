	|1-24~

   ^Imagini chi bene intender cupe~

	Auctor hoc modo se adhuc ad supradicta refert, et exorditur cum hac
comparatione. Dicit enim, quod, tu lector, imagineris quod ipse auctor
quasi centrum et medium quoddam fuit firmum intra illas duas rotas
comprehendentes se unam alteram, ut similitudinarie esset si 15 stellae
fixae, et in maiori magnitudine, quae in hac parte coeli apparent, et
septem illae stellae, quae faciunt plaustrum, quae dicuntur Ursa maior,
ex eo quod Calisto conversa in ursam per Iunonem, eo quod concubuerat
cum Iove, translata est ibi in illud signum, fecissent de se duo signa;
quale signum fuit illud quod fecit filia Minois regis Cretae, scilicet
Adriana cum mortua fuit, quae ut corona est signata, sive eius corona,
in certis stellis iuxta tramontanam. De qua Ovidius de Fastis ait:

   ^Protinus aspicias veniente nocte coronam.~

Scribunt poetae quod mortuo Minotauro per Theseum, industria dictae
Adrianae, de quo plene dixi in Inferno, CapituloXII, dictus Theseus una
cum dicta Adriana et Phaedra eius sorore, quam dum ducebat causa dandi
coniugem Hippolyto filio suo, cum esset in insula Chio, in mari Aegaeo,
dimisit ibi Adrianam, et Phaedram duxit. Dictam vero Adrianam Bacchus
postea accepit, inde et in suam uxorem duxit, et ei coronam suam, quam
Vulcanus mirabilissimam instruxerat, donavit. Quae corona, mortua ipsa
Adriana, translata est in coelum in stellas illas, quae sunt in modum
coronae iuxta plaustrum. Et in signum etiam huius coronae ante templa
Bacchi corona ponebatur; ut etiam hodie servatur in locis multis, et
ante tabernam ponitur circulus in signum Bacchi, idest vini. Os cornu
est illa stella tramontana, quae est principium steli, idest axis, sive
temonis dicti currus.

	|25-69~ 
His ita praemissis, intelligi potest satis quod auctor ibi exorditur.
Dicendo quod eorum cantus ita erat differens a cantu mundano nostro,
prout differt motus nonae sphaerae, velocior aliis, a motu paludis, seu
aquae lentissimae, quae dicitur Chiana, de Thuscia. Cantando de
trinitate, trina in personis et unica in substantia, non de Baccho,
more Paganorum, et Paeane, idest Apolline. Unde Virgilius:

   ^Vescentes, laetumque choro Paeana canentes~ etc.

Idest carmina Apollinea. Et Ovidius:

   ^Dicite io Paean, et io bis dicite Paean.~

Inde inducit sanctum Thomam adhuc loqui ei, et declarare secundum
dubium, quod auctor habet de Salomone non habente secundum, idest parem
in sapientia. Dicendo sic: tu, auctor, diceres quod Adam, de cuius
pectore costa tracta formavit Evam; item quod Christus perforatus a
lancea Longini in cruce, qui et ante et post satisfecit omni culpae per
illos qui crediderunt in ipsum venturum, et in eum iam ventum,
sapientiores fuerunt Salomone. Et vere diceres, rationem assignando,
dicendo a remotis: omne mortale, ut corpus, et similia, et non mortale,
ut anima, coeli, et similia, quidam radius et splendor est illius
ideae, quam parturit, idest producit a se Deus, creata et creanda
amando. Nam ipsa Deitas in suo esse remanendo, quasi speculando movet
ut breves contingentias generata, interveniente motu coelorum cum
semine et sine, et cera, idest materia; et coeli eam sigillantes non
stant semper uno modo et motu, sed diversificantur.

	|70-78~ 
Exemplificando quod eadem arbor in genere et specie melius et peius
fructificat, et nos etiam nascimur diverso ingenio. Nam si cera, idest
materia generata, et coelum non esset in motu et potentia movendi,
sigillatio idealis tota ut fuit in mente divina appareret, sed natura
semper talia producit non integra: ut facit cytharista dum manu tremit,
idest dum sonat et percutit chordas cum penna, qui non potest facere
saepe ut proprie habituatam stampitam ad lucem, ut habet in mente,
producat. Ideoque dicit quod sub signo ideali plus et minus lucet. Et
circa hoc est sciendum quod philosophi pagani diversa senserunt circa
ideam hanc intra se, inter se, et philosophos christianos. Dicit enim
Plato quod ideae omnium rerum fuerunt in mente divina antequam
prodirent in corpora; qui Plato, si intellexit per provisionem, verum
dixit, nam ab aeterno Deus providit formam cuiuslibet rei. Si vero
intellexit essentialiter, mentiretur; scilicet ut forma asini per
essentiam fuisset in mente divina ab aeterno. Nam alia est forma, quae
est altera pars rei; altera, quae est exemplaris; nam mundus archetypus
non fuit causa formalis, quae est altera pars rei, sed exemplaris
intrinseca. Unde Gualfredus in Poetria ait:

   ^Ante manus cordis quam corporis et status eius~
   ^Est prius archetypus~ etc.

Dicitur archetypus ab ^arch@os~, quod est ^princeps~, et ^typos~
similitudo, nam omnia in Deo sunt, non per essentiam; nam ut ait
Augustinus: ^quidquid in Deo est, Deus est~, sed bene sunt per
dispositionem. Et super Ioanne ait: ^sicut arca, antequam fiat, est in
mente artificis, ita omnia in Deo ab aeterno~. Quod si in Deo
coepisset, iam in eo esset mutatio, quod est contra Platonem dicentem,
secundum quod ipse Augustinus scribit in 7+o~ de civitate Dei: ^tria
esse principia ab aeterno, scilicet, Deum, ideas, et hylem, et in
principio temporis de hyle mundum factum, et ideas tantam vim habere
quod secundum eas non coelum aliquid fecerit, sed etiam coelum factum
sit~. Aristoteles duo posuit ab aeterno, mundum et opificem; ex quibus
duobus principiis, scilicet materia et forma, operatus est sine
principio et sine fine. Moyses vero solum Deum proposuit ab aeterno et
mundum sine praeiacente materia tamen, ut in Genesi in principio:
^creavit Deus coelum et terram~. Et haec est veritas. Dicitur enim idea
graece, latine ^forma~: inde ^hic et haec idealis, et hoc ideale~,
idest formalis imaginarius. De qua idea Thomas in prima parte Capitulo
96+o~, et Augustinus in libro Quaestionum, dicunt et tenent quod
idea in Deo nihil aliud est quam eius essentia; et sunt plures ideae in
mente divina, non tamen repugnantes divinae puritati et simplicitati.
Quae ideae sunt rationes in ipsa mente divina existentes; ideo omnia
quae cognoscit habent ideam. Et quia mundus non est casu factus a Deo
per intellectum agentem, ideo necesse est quod in eius mente sit forma,
ad cuius similitudinem mundus est factus. Et in hoc est vis ideae, ut
in domo et artifice. Si igitur idea est causa formalis, in mente Dei ab
aeterno causa efficiens, Deus, formalis, idea, finalis, bonitas,
materialis, hyle.

	|79-108~ 
Igitur concludendo ait: si Deus primam suam virtutem absque medio
disponit et signat, tota perfectio ibi concurrit, ut fuit in limo
terrae, de quo fecit Adam, et in Virgine praegnante de Christo. Unde
sapientiores fuerunt et perfectiores aliis, de quibus ait
Ecclesiasticus capitulo 17+o~ dicens: ^disciplina intellectus
replevit illos~. Non obstat quod dicitur de Salomone, quod non habuit
parem in sapientia ante se et post se, nam cum talia sint subiecta,
qualia praedicata demonstrant; et ibi praedicetur de Salomone rege qui,
ut habetur 3+o~ Regum, Capitulo 3+o~ dixit Deo: ^tu regnare me
fecisti servum tuum pro David patre meo: ego autem sum puer parvulus. .
. dabis ergo servo tuo cor docile ut iudicare populum tuum possit~. Cui
Deus ait: ^quia postulasti verbum hoc, et non petisti tibi dies multos,
nec divitias aut animas inimicorum tuorum, dedi tibi scientiam in
tantum, ut nullus~, subaudi, rex mundanus, ^ante te similis fuerit tui,
nec postea sit; et dedi tibi gloriam, ut nemo fuerit similis tui in
regibus cunctis~; et ecce subiectum. O utinam talia peterent alii
regentes alios nunc, ut ait Cassiodorus, in hoc dicens: ^aegris non una
causa salutis; nam alter cibo reficitur, alter per abstinentiam, alius
ferro, alter lavacro; et varium quaerit remedium diversa qualitas
passionum. Sic qui populo praesse vult, non uno consilio praefuturus
invenitur: feroces destructione premendi sunt, mansueti civiliter
admonendi, dolosi caute, simplices lenitate. Ideo quod ubique probatur
esse necessariam prudentiam~. Nec petiit dictus Salomon, quae petiisset
philosophus naturalis, scilicet numerum motorum, qui sunt substantiae
separatae, scilicet Angeli, qui sunt substantiae separatae a materia.
Nam de eis dubium fuit inter philosophos. Nam Aristoteles in primo de
coelo et mundo videtur dicere quod sint tot quot circulationes coeli;
nam si plures essent, starent sine operatione, quod est impossibile,
cum esse sit eorum operatio. Plato dicit, quod non solum sint quot
motus coeli, sed etiam quot sunt species rerum. Nam sicut sunt dictae
intelligentiae gubernatrices coelorum, et quaelibet sui coeli, ita et
illa aliarum specierum; de quo etiam dicam infra Capitulo XXVIII. Item
non petiit ipse Salomon scire an ex necessario et contingente sequatur
necessarium; hoc est, si omnia eveniant de necessitate, quod ab
Aristotele negatur in primo ^per@i Erminias~: Plato contra. Item non
petiit si est dare primum motum esse, idest an mundus fuerit ab
aeterno, quod Aristoteles tenet in 2+o~ et 8+o~ Physicorum; quod
est contra fidem. Parmenides pater Aristonis, patris Platonis, dixit
Deum principium immobile, et terram ab eo moveri. Unde Boetius in
3+o~ ^Rerum omnium orbem divina providentia rotat, dum se ipsum
conservat immobilem~. Item non petiit an de semicirculo potest fieri
triangulus sic quod non habeat unum rectum; hoc est, quod triangulatio
facta in semicirculo in qualibet parte semicirculi est recta, posito
quod lineae exeuntes a recta contingant eam in capitibus, secundum
Euclidem. Dicendo quod illa distinctio, quam facit, solvit supradictum
secundum dubium.

	|124-142~ 
Dicendo contra Parmenidem, Melissum et Brissum, philosophos reprobatos
ab Aristotele, sic non distinguentes; et etiam contra Sabellum et Arium
theologos et haereticos, reprobatos per Thomam in quarto contra
Gentiles, dicentes et credentes dictus Arius, et eius sequaces Ariani
et Sabelliani, Patrem, et Filium, et Spiritum sanctum esse eamdem
personam. Et haec pro hoc Capitulo.

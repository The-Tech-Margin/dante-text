	|1-21~

   ^Vergine madre, figlia del tuo figlio~

	Auctor in hoc Capitulo vult ostendere quod humanum non est per viam
doctrinae agnoscere, et videre oculis intellectivis Deitatem; nam ipsa
superior natura non potest attingi ab inferiore natura. Videre enim
Deum per essentiam, in quo est beatitudo, soli Deo est proprium. Nam
nulla natura intellectiva potest Deum per essentiam videre, nisi Deo
hoc faciente; unde Ioannis in 14+o~ ^Qui diligit me, diligetur a
patre meo, et ego diligam eum, et manifestabo ei me ipsum~. Et ideo
fingit Bernardum pro eo orantem ita ad illam, quae est gratiarum
nostrarum impetratrix, scilicet Virgo Maria. Unde Augustinus in
oratione ad Mariam etiam ait: ^o Maria, multum audeo, nam nos tibi,
teque nobis mira vicissitudo confoederat, ut pro nobis habeas id esse
quod es, nos vero pro te id esse quod sumus. Si enim nulla nostra
praecessisset transgressio, non esset secuta nostra redemptio; et si
non fuisset necessarium redimi, non fuisset necessarium te parere
redemptorem~. Et idem alibi ait: ^securum habes recursum ad Deum, o
homo, ubi mater ante filium, et filius ante patrem. Mater ostendit
filio pectus et ubera, filius ostendit patri latus et vulnera. Nulla
igitur poterit esse repulsa tibi, ubi tot occurrant charitatis
insignia~. Unde Apostolus ad Hebraeos: ^adeamus cum fiducia ad thronum
gratiae eius, ut misericordiam consequamur~. Item idem Bernardus:
^coelum ridet, Angeli gaudent, mundus exultat, Daemones fugiunt, cum
dico, Ave Maria. Ipsa est virga egressa de Iesse, idest se incendio
divini amoris, qui fuit cum dedit in mundo ipsam Mariam ut terminum
nostrae damnationis~. Et dicunt theologi quod non fuisset decens Deum
ante peccatum incarnari, cum non expediebat. Item nec post peccatum
statim incarnari fuisset conveniens; cum enim ex superbia peccatum
provenisset, sic liberandus erat homo ut humiliatus recognosceret se
liberatore indigere. Quod magno consilio fuit dilatum, ut cognita sua
infirmitate homo clamaret ad liberationem. Ad finem autem saeculi
differri non debuit, ut de perfectione naturae humanae per
incarnationem perveniretur gradatim ad perfectionem gloriae in fine
seculi. Fuit igitur aequum post tempus legis, quam multi spernebant,
Deo iustificare genus humanum per incarnationem et per tempus gratiae.
Et hoc est quod dicit, terminus fixus aeterni consilii etc. Et ideo
subdit quod qui vult gratiam, et ad ipsam Mariam non recurrit, agit
frustra. Unde Bernardus: ^bene est gratia plena, quia per partes
ceteris praestatur. Mariae vero se totam simul infudit gratiae
plenitudo~.

	|22-54~ 
Inde, post orationem circa laudes eius, petit Bernardus ut sua virtute
auctor possit oculos intellectus elevare usque ad ipsam Deitatem, et
quod postea suos affectus conservet sanos. Ad hoc Iuvenalis ait:

   ^Orandum est ut sit mens sana in corpore sano.~
   ^Fortem posce animum, mortis terrore carentem:~
   ^Qui spatium vitae extremum inter munera ponat~
   ^Naturae, qui ferre queat quoscumque labores,~
   ^Nesciat irasci, cupiat nihil, et potiores~
   ^Herculis aerumnas credat, saevosque labores.~

Et Salomon: ^custodi pedem tuum ingrediendo domum Dei, et appropinqua
ut audias~. Et Cassiodorus: ^semper bene agitur, si coelestis metus
humanis motibus opponatur~. Dicendo quomodo respexit in Deitatem, et
quomodo consumpsit ibi visum et affectum. Et Augustinus: ^Domine,
fecisti nos ad te, et inquietum est cor nostrum donec requiescat in
te~. Et cum dicat Magister Sententiarum: ^de Deitate ut de summa re cum
modestia et timore agendum est, et attentis auribus atque devotis
audiendum ubi quaeritur unitas Trinitatis; quia nec periculosius
alicubi erratur, nec laboriosius aliquid quaeritur, nec fructuosius
aliquid invenitur~; ideo circa talia, ut impotens, non glossabo.

	|55-96~ 
Ad id enim quod dicit, quod non reminiscebatur, ut somnians, et quod
caducum ita erat a mente eius quod videbatur ut nix per aquam; et
sententia Sibillae, idest intellectus sui dicti, in quo cum magis
intuebatur, magis quis intellectualiter confundebatur; unde Virgilius
in persona Aeneae ait:

   ^Dicta meae genti ponam, lectosque sacrabo,~
   ^Alma, viros: foliis tantum ne carmina manda,~
   ^Ne turbata volent rapidis ludibria ventis.~

Dicendo quod in reminiscentia Deitatis unum punctum erat sibi maius
lethargum, idest oppressio cerebri cum oblivione in somno, nam ita
lethargiam Isidorus definit, quam vigintiquinque secula, idest dies,
Neptuno Deo maris accidit ad mirandum umbram Argi, idest primae navis,
in qua Iason cum sociis navigavit primo. Unde Lucanus in 2+o~

   ^Ut Pegasaea ratis peteret cum Phasidos undas,~
   ^Cyaneas tellus emisit in aequora cautes,~
   ^Rupta puppe minor subducta est montibus Argo,~
   ^Vanaque percussit pontum Symplegas inane.~

	|115-145~ 
Dicendo quomodo respexit intellectualiter in Trinitatem, et quomodo
videbat Filium a Patre reflecti, ut Iris ab Iride, quae una est, et
duae videntur, et Spiritum sanctum ut ignem, et sic unita apparebat
substantia et trinitas personarum. Ultimo dicit quod eius mens fuit
percussa a quodam fulgore, in quo eius voluntas fuit finita, unde eius
desiderium ex parte obiecti, et eius velle ex parte sui, volvebatur in
non plus velle; et sic non ulterius volebat videre per amorem, idest
per Deum moventem coelum et stellas, unde eius haec alta phantasia
defecit. Et sic vide quomodo auctor hanc suam fictam poesim ponat sub
sensu communi et phantasia, in qua quilibet sensus particularis non
iudicat nisi de proprio obiecto, sicut visus de colore, auditus de
sono, et eorum differentiis. Ad quam phantasiam, sive sensum communem,
vires particulares recurrunt in somnio, et ut a principio formali
fluunt in vigilando, in qua etiam formas sensibiles absentes videmus.
Qui sensus communis, in quantum non obedit rationi, dicitur phantasia;
qui sensus communis est vis animae sensibilis ordinata in prima
concavitate cerebri, recipiens per se ipsam proprie omnes formas, quae
imprimuntur a quinque nostris sensibus secundum Avicennam. Circa quae
ait etiam Virgilius in simili in fine VI sic:

   ^Sunt geminae Somni portae, quarum altera fertur~
   ^Cornea, qua veris facilis datur exitus umbris;~
   ^Altera candenti perfecta nitens elephanto,~
   ^Sed falsa ad coelum mittunt insomnia manes.~
   ^His ubi tum natum Anchises unaque Sibyllam~
   ^Prosequitur dictis, portaque emittit eburna.~

Et hoc per fictam et phantasticam recitationem, ut etiam nunc auctor
iste fecit, et ibi dicit. Sed qui vere ab oculis visa recitat, et
scribit, exit per corneam portam. Quare vide amodo qualiter locutus est
auctor hucusque, et sub quo stylo et sensu; qui posset dicere, si
viveret, ut ait Gregorius: ^non verbum ex verbo sed sensum ex sensu
refero, quia dum proprietas verborum attenditur, sensus veritatis
amittitur. Nam intelligentia dictorum ex causis est assumenda dicendi,
quia non sermoni res, sed rei sermo est subiectus~. Et in Dialogo ait:
^hoc te scire cupio, quia in quibusdam sensum solum, in quibusdam verba
cum sensu teneo~. Ego autem commentator in hoc fine utar verbis
Hieronymi dicentis in prologo Libri Machabaeorum, in historico et
allegorico sensu istius libri Comoediae: ^si quid in hoc meo Commento
minus rite scriptum et dictum reperietis, imperitiae meae magis, quam
malitiae imputetis. Si quid vero gratum, non mihi, sed illi imputetis,
qui est omne bonum~. Concludendo cum Hieronymo in illo textu suo in
Decretis canonizato, dicente his verbis in simili: ^si parum forte
caute in hoc Commento aliquid positum est, emendari cupio a te, qui
Petri et fidem et sedem tenes~. Ac etiam rogo quosque legentes ut
errores corrigant, defectus suppleant; nam difficile puto in tanta
curiositate me omnia punctatim recitare potuisse: sectando Augustinum
dicentem: ^talis sum in scriptis aliorum, quales volo esse
intellectores meorum~. Et sic explicit praesens opus.

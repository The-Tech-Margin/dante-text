	|1-69~

   ^Quando amboduo li figli di Latona~

	Auctor, continuando se, dicit quomodo Beatrix, idest theologia, ita
subito respexit, et habuit a divino respectu motum animi auctoris, qui
erat ut sciret quando, ubi, et quomodo dicti Angeli fuissent creati.
Sic subito cernit quod est illud punctum, quod nobis superest
perpendiculariter, quod mutatur continue cum tempore, quod est mensura
momenti, nam ante motum non fuit tempus, ut in 2+o~ Physicorum
habetur; movetur et deliberatur cum Luna in signo Arietis in opposito
puncto cum in horizonte variatur, quod est subitissime. Vocando eos
filios Latonae, et quare scripsi in Capitulo XX Purgatorii. Et ad
evidentiam praemissorum ait Augustinus ad Orosium: ^quarta autem die
facta sunt sidera, et iam Angeli erant. Unde ait Scriptura: laudaverunt
me omnes Angeli mei voce magna; neque in die tertio, neque secundo
facti sunt; in his enim apparent quae facta sunt. Nam tertia die terra
ab aqua discepta est; secunda factum est firmamentum, ubi Sol, et Luna,
et sidera discurrunt. Restat quod in prima die sint creati. Primo
igitur voluit coelum et terram velut spiritualem et corporalem materiam
ducere, non quod materia praecesserit formam, ut lignum praecedit
navem. Unde in principio creavit Deus coelum et terram, et aquam ex
nihilo, et cum adhuc ipsae tenebrae aquam occultarent, et aqua terram,
facti Angeli sunt, et omnes virtutes coelestes, ut non esset otiosa Dei
bonitas, sed haberet in quibus per multa ante spatia bonitatem suam
ostenderet. Et sic hic visibilis mundus ex his, quae creata erant,
factus est et ornatus. Et creatura omnis corporea est, et sic Angeli
non carne et localiter circumscribuntur, sicut etiam anima nostra, et
Daemones, qui per substantiam naturae angelicae sunt. Incorporeus est
ipse Deus solum, cum ubique sit, et omnia implet et constringit; et
quia incorporeus est et invisibilis, ipse est numerus sine numero, et
mensura sine mensura, et a quo est omnis mensura~. Item Damascenus ait
angelos incorporeos: ^Angelus incorporeus et immaterialis dicitur
quantum ad nos, sed comparatus ad Deum, corporeus et materialis
invenitur~. Et sic non est incorporeus simpliciter. In quibus Angelis
non est numerus, cum sit quantitas discreta. Et Magister Sententiarum
ait in secundo super his verbis: ^in principio creavit Deus coelum et
terram; ipse est Deus exemplar et materia, et ipsa increata sine
principio, et Deus quasi artifex~. Item dicit quod simul creata est
spiritualis creatura, scilicet angelica et corporalis, ut ait Salomon:
^qui vivit in aeternum, creavit omnia simul~, scilicet corporalia, et
spiritualia; et ideo non prius creati sunt quam elementa. Et Augustinus
ait: ^Deus fuit Dominus antequam esset tempus, et non in tempore coepit
esse Dominus, quia Dominus fuit temporis, quando coepit esse tempus,
nec utique tempus coepit esse in tempore, quia non erat tempus antequam
tempus inciperet. Et sic cum tempore facta est spiritualis et
temporalis creatura, et simul cum mundo; neque fuit Angelus creatus
antequam mundus~. Et in hoc ostenditur quando creati sunt; item
secundo, ubi sunt creati: et dicit quod in coelo empyreo; quo facto,
immediate repletum est Angelis. Coelum vero, ubi sunt luminaria, idest
octava sphaera, factum est  secunda die. Item tertio, quomodo sunt
creati; et dicit quod quatuor intervenerunt, scilicet essentia simplex,
idest indivisibilis et immaterialis, et discretio personalis, et per
rationem naturaliter insitam intelligentia, memoria, et voluntas,
dilectio, et liberum arbitrium. His praemissis, dicit auctor quod Deus
fecit eos non ut egeret acquisitione boni, sed ut eius amor plus
appareret, nec ante propterea torpuit, cum et ante et postea non
processit etc. Unde Augustinus in 11+o~ de Civitate Dei: ^sic ergo
credant et mundum ex tempore fieri potuisse, nec tamen ideo Deum in eo
faciendo aeternum consilium voluntatemque mutasse. Quia Deitas et
Trinitas, ut arcus trichordis, simul hoc fecit: primo, empyreum coelum
cum Angelis puro actu, idest sine materia et corpore ut quid spirituale
et formale sine materia: omnes alios coelos secundario actu et potentia
colligavit, et perpetuum, scilicet in corporali et spirituali essentia
hoc mixtum cum forma et materia. Item tertio partem imam, idest hylem,
scilicet partem elementatam, videlicet inferiorem mundum in pura
potentia, idest in corporea essentia et materia~. Esto quod Hieronymus
dicat intervenisse tractus temporis et dierum a creatione Angelorum, ut
primo Genesis, sed omnia creavit simul, ut dicit Salomon: ^qui manet in
aeternum creavit omnia simul~. Sed simul dici non potuit, argumentando,
quod si non simul haec facta fuissent, ut dixi, iam motores coelestes,
idest intelligentiae angelicae, frustra stetissent; sic igitur materiam
informem, coelum empyreum, et Angelos, coelos, et elementa, et haec, ut
dixi, non creavit ut egeret eorum bonitate; nam nullam creaturam per
indigentiam Deus fecit, sed sola sua bonitate. Quorum Angelorum tertia
pars cum Lucifero ruit; unde in Apocalypsi: ^Draco de coelo cadens
secum traxit tertiam partem stellarum propter eius superbiam~. De quo
Isaias: ^dixit Lucifer, ascendam in coelum, et exaltabo solium meum, et
ero similis Altissimo~.

	|70-93~ 
Dicendo, quod certi male arguunt philosophando, dicentes Angelos esse
tales quod eorum natura intelligit, recordatur, et vult. Ait enim
Dionysius quod Angeli inter creaturas sunt tales, quod propinquiores
sunt Deo aliis creaturis, et similiores, unde plura participant ex
bonitate divina et perfectius; item semper in Deum respiciunt. Unde
Christus in Evangelio: ^Angeli semper vident faciem patris mei~. Et si
interdum missi sunt deorsum, non propterea a divino praedicto aspectu
se dividunt; nam aliter non vera nuntiarent, ut ait Gregorius. Ideoque
si non habent intermissionem in tempore ab obiecto alterius rei, non
expedit eis recordari.

	|94-126~ 
Dicendo contra praedicantes, hoc est quod de Luna dicit; nam eclipsis
Solis semper fit in plenilunio secundum quod scribitur in tractatu
sphaerae, sed mors Christi non fuit in plenilunio etc. Item non fit
ubique eclipsis Solis, sed eclipsis Lunae sic. Ideoque talis eclipsis
fuit miraculosa, non necessaria sive naturalis. Unde ille philosophus
Dionysius Areopagita supradictus dixit tunc Athenis: ^aut Deus naturae
patitur, aut mundi machina dissolvitur~. Et hoc cum evangelium exponere
deberent, ut ait Apostolus ad Corinthios: ^non misit me baptizare, sed
evangelizare~; ad quod faciendum oportet, secundum Augustinum, quod
praedicans totus a Spiritu sancto occupetur, ut scientia sit in
intellectu, charitas in affectu, dulcedo in sermone, lux boni exempli
in opere. Ad haec et superiora ait Tullius: ^tales enim nos esse
putamus~ etc. Ex quo innumerabilia veniunt peccata, cum homines inflati
opinionibus turpiter irridentur. Et Hieronymus in prologo Bibliae:
^alii adducto supercilio, grandia verba trutinantes, inter mulierculas
de sacris litteris philosophantur... Taceo de mei similibus, qui si
forte ad scripturas sanctas post seculares litteras venerint, et
sermone composito aures populi mulserint, quidquid dixerint, hoc legem
Dei putant, nec scire dignantur quid Prophetae, quid Apostoli
senserint, sed ad sensum suum incongrua aptant testimonia~. Unde
Gregorius in Dialogo: ^nonnullis, quos ad amorem patriae coelestis plus
exempla quam praedicamenta succendunt~. Dicendo interrogative: propter
quid tanta stultitia etc.; nam solvitur eis de moneta sine conio, idest
de blado et aliis. Unde porcus sancti Antonii etc. Alia per te vide.

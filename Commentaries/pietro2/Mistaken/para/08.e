	|1-12~

   ^Solea creder lo mondo in suo periclo~

	Auctor tractaturus de beatis et beatificatis sub impressione et
inclinatione planetae Veneris, proemizat, ut in textu dicitur. Unde
evidentialiter est sciendum quod, secundum quod scribit Remigius,
duplex est Venus, idest infusio dicti planetae. Nam quaedam Venus est
pudica et Dea honesti amoris coniugalis, ut inter virum et uxorem, et
inter amicos et amicas, et amoris virtuosi. Et haec dicitur filia
Iovis, uxor Anchisis et mater Aeneae, amatoris virtutis. Et dicitur Dea
pulcritudinis et apparentiae exterioris, quia quinto mense habet
informare membra nostra. Alia Venus est impudica et turpis amoris, per
quam inclinamur ad turpia; et ista dicitur nata ex Saturno et ex spuma
maris, et uxor Vulcani, ex quo Iocum et Cupidinem genuit; amasia Bacchi
et Martis, ex quibus genuit Hymenaeum et Hermaphroditum. Et istam
ultimam credebant Gentiles quod esset illa Cyprigna pulcherrima femina
et libidinosa de terra, sive de insula Cypri, quae in dicta insula in
terra Paphos colebatur. Cuius insulae viri et feminae, qui multum
ardescunt in luxu, ratione calidae regionis, in periculo tali
libidinis, quod vere est periculosum, Ovidio dicente:

   ^Non frater fratri, cum furor ille venit...~
   ^Igneus ille furor nescit habere modum,~

eam excolebant. Unde Ovidius:

   ^Festa dies Veneris, tota celeberrima Cypro,~
   ^Venerat~ etc.

Hunc follem amorem dicebant irradiari in tertio epicyclo, scilicet
coeli Veneris. Est enim epicyclus circulus parvulus, cuius centrum est
fixum in circumferentia circuli differentis, quem habent omnes
planetae, praeter quam Sol. Et est advertendum, quod a coelo
crystallino infra, quodlibet coelum habet duos polos firmos quantum ad
se, licet nonum coelum habet eos firmos, fixos et immobiles, nec
secundum se, nec secundum alium respectum. Habet enim quodlibet
dictorum coelorum quemdam circulum dictum aequatorem, intellectualiter
imaginatum. Item circulum, ut dixi, dictum differentem, qui movetur
aequaliter cum Sole in Mercurio et Venere ratione medii motus, et
semper eum sociant; in dorso cuius differentis quaedam sphaerula, quae
per ipsam in hoc coelo se volvit, quae, ut dixi, astrologice dicitur
epicyclus. Et sicut maior sphaera se volvit super duos polos, ita et
ista parva. Modo, quando stella Veneris movetur in dicto suo epicyclo
secundum modum dicti differentis, idest sui orbis ad occidentem in
orientem, tunc est recta. Et continuando talem motum praecedit Solem
versus orientem; nam epicyclus eius diversificat cursum suum a Sole.
Nam interdum est planeta in eo existens orientalis, et interdum
occidentalis; orientalis, cum est in superiori parte; occidentalis, cum
est in inferiori parte, ubi movetur ratione dicti epicycli versus
occidentem, et est tunc retrogradus, et remanet post Solem, et oritur
citius de mane quam Sol, et dicitur tunc Lucifer; quando oritur in sero
dicitur Hesperus. Et hoc est quod dicit quod Sol eam respicit modo ad
coppam, idest post se; modo ad cilium, idest ante se. Item honorabant
dicti Gentiles in timore praedicto Dionem et matrem eius; de quo
Statius:

   ^Multa super Thebis Bacchum ausuramque Dionem~ etc.

Item honorabant Cupidinem, ut filium eius, maxime propter incendium
venereum, quod misit mediante persona Ascanii filii Aeneae in Didonem,
dum in suo gremio sedisset ad amandum Aeneam; de quo Virgilius:

   ^At Cytherea novas artes, nova pectore versat~
   ^Consilia, ut, faciem mutatus et ora, Cupido~
   ^Pro dulci Ascanio veniat, donisque furentem~
   ^Incendat reginam, atque ossibus implicet ignem...~
   ^At Venus Ascanio placidam per membra quietem~
   ^Irrigat, et fotum gremio Dea tollit in altos~
   ^Idaliae lucus...~
   ^Reginam petit. Haec oculis, haec pectore toto~
   ^Haeret, et interdum gremio fovet inscia Dido.~

	|13-39~ 
Dicendo nunc auctor quomodo in coelum eius Veneris ascendit. In hoc
quod perpendit a domina sua, quam vidit fieri pulcriorem, hoc figurat
quod metaphysica, sive theologia, quae in Beatrice figuratur, cum magis
tractatur de superioribus coelis et substantiis separatis, pulcrior
nostro patet intellectu. In quo fingit subito apparere et descendere
illos spiritus beatos, qui iam impressi fuerunt in illo planeta, qui
gloriantur in empyreo coelo cum principatibus, et cum eis ad gaudium
moventur in antepenultimo circulo illorum, quorum primo sunt Seraphim;
de quibus principatibus iste auctor iam dixit in quadam sua cantilena,
quae incipit:

   ^Voi che 'ntendendo il terzo ciel movete,~

idest, vos intelligentiae, et angeli, et motores tertii coeli Veneris.
Hi motores et substantiae separatae moventes coelos, ut dixi, idest
Angeli, tot sunt secundum Aristotelem in 2+o~ Metaphysicae, et in
primo de coelo et mundo, quot sunt coeli. Nam si plures essent,
sequeretur frustra eos operari, quod esset impossibile, licet Plato
dicat, quod sunt etiam tot, quot sunt species rerum. Et sicut dictae
intelligentiae sunt gubernatrices coelorum, et quaelibet sui coeli, ita
et aliarum specierum. Isti enim motores tertii coeli dicuntur
principatus ideo quod sibi sub dictis quae sunt agenda disponunt, et
eis ad explenda divina mysteria principantur, secundum Magistrum
Sententiarum.

	|49-84~ 
Fingendo sibi loqui umbram Karoli Martelli primogeniti Karoli Ciotti de
Apulia, qui, ut dicitur, successurus erat in dominium illius partis
Provinciae, quae comprehendit in se civitatem Avinionis, Arelantensem,
Massiliam, Aquensem, Grassam, et Nitiam. Eius confines sunt flumen
Rhodani a sinistra sui ripa; nam ad dexteram est alia pars Provinciae,
quae subest regi Franciae: item flumen Sorgiae, sive Sorgae, dividens
dictam Provinciam a terris Lemosini: item mare mediterraneum. Item
successurus erat in illud cornu Ausoniae, idest Italiae, quod
imburgatur de Civitate Bari, Caietae et Crotonae, et quod terminatur
per flumen Tronti, quod de Apennino in mare Adriacum fluit; et per
flumen Verde, quod etiam inde fluit, sed ad inferum mare, scilicet ad
mediterraneum: quod cornu et confines comprehendunt totum regnum
Apuliae. Item corona Ungariae iam sibi fulgebat in fronte; quae Ungaria
rigatur per flumen Danubii, postquam Austriam et eius montes amittit.
Item pulcra Trinacria, idest Sicilia, sic dicta propter tres suos
montes angulares ad modum scuti, scilicet Pelorum, Pachinum et
Lilybaeum. Quae insula caligat, idest eructat ignem et fumum ratione
sulphuris nascentis ibi in montibus Aetnae et Vulcani, non ratione
Typhoei gigantis, quem poetae ibi figunt prostratum; unde Ovidius:

   ^Vasta giganteis ingesta est insula membris~
   ^Trinacris; et magnis subiectum molibus urget~
   ^Aethereas ausum spectare Typhoea sedes.~
   ^Nititur ille quidem, pugnatque resurgere saepe:~
   ^Dextra sed Ausonio manus est subiecta Peloro:~
   ^Laeva, Pachyne, tibi: Lilybaeo crura premuntur:~
   ^Degravat Aetna caput: sub qua resupinus arenas~
   ^Eructat, flammamque fero vomit ore Typhoeus,~

adhuc expectasset, ut suos reges, eum et Karolum et Rodulphum suos
filios et descendentes ab eisdem, nisi malum regimen et tyrannicum
gentis veteris Karoli non removisset ad rebellionem civitatem Panormi
et alias dictae insulae; quae rebellio fuit in 1282. Dicendo de rege
Roberto fratre suo, ut in textu; scilicet quomodo parcus est, et pater
largus fuit, prout de filiis Samuelis dicitur in primo Regum: ^non
ambulaverunt in viis eius, sed declinaverunt post avaritiam~.

	|94-132~ 
Et respondet, quod impressio corporum coelestium, ut sigillatio cerae,
ad diversa nos format; de quo Horatius:

   ^Format enim natura prius nos intus ad omnem~ etc.

ut mundus inferior, egens diversis, civiliter regatur. Nam, si secundum
semen procederetur, provisio divina non diversificasset nos ad nostrum
bene esse; quilibet nostrum fuisset ut Adam, et sic homo et eius civile
esse, egens diversis, confuse procederet. Ideoque providit, ut dicitur
Deuteronomii 5+o~ ibi: ^Deus corpora coelestia fecit in ministerium
cunctis gentibus~. Et sic concludendo dicit: ideo unus nascitur
pulcher, ut Absalon filius David: alius bellicosus, ut Xerses, de quo
dixi in Purgatorio, Capitulo XVIII: alius sacerdotalis, ut
Melchisedech: alius ingeniosus, ut Daedalus, de quo dixi in Inferno,
Capitulo XVII. Et omnes tales necessarii sunt, ut diversae radices ad
ortum, ad civile esse, ut ait Philosophus in 1+o~ et 2+o~
Ethicorum, et 1+o~ Politicorum, et in primo Metaphysicae ibi: ^homo
debet regi rationibus et arte~. Et ex hoc evenit quod Esau dissimilis
fuit fratri Iacob semine, cum ex eodem patre Isaac descenderit uterque,
et ex eodem ventre et eodem tempore et hora: scilicet de Rebecca uxore
dicti Isaac. Et in Capitulo 25+o~ Genesis; ^qui Iacob fuit totus
contemplativus, prudens, et modestus; Esau insipiens, venator et
gulosus~, ut in ipso Capitulo dicitur. Et Augustinus in Decretis ait:
^dictum est Isaac: de duobus geminis, Iacob dilexi, idest diligendum
praevidi; Esau odio habui, idest praevidi quod futurus esset malus~.
Item venit Quirinus ex semine cuiusdam vilis sacerdotis, idest Romulus,
ita vocatus, quia hasta in lingua Sabina dicitur ^quiris~; et Romulus
hastatus primo ivit. Ideo sic dicitur vel quia post eius mortem eius
hasta fixa est in monte Aventino, et ibi floruit; de quo etiam dixi in
Capitulo II Inferni. Qui Romulus adeo fuit probus, quod Marti Deo
bellorum redditus, idest attributus est pro filio. Ad hoc Hieronymus in
Epistola contra Rufinum ait: ^non in seminibus, sed in voluntate
nascentis causa vitiorum est, atque virtutum~.

	|133-148~ 
Et concluditur per corollarium quoddam, quod est, et dicitur ambitus
orationis per circumlocutivam ostensionem, quod natura, ut semen, in
non sua regione in discordi fortuna, idest statu, male fructificat. Et
ideo si consideraretur fundamentum hominis ad promotionem, melius
iretur. Ad hoc Salomon: ^ex studiis suis cognoscitur puer~. Et
Philosophus in 2+o~ Ethicorum: ^signum generantis habitus est
delectatio in opere. Nam nullum natura existentium aliter assuescit,
quam habeat a natura, ut lapis tendens ad infra, ignis ad supra~. Et
hic finis.

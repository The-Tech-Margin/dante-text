	|1-24~

   ^Affetto al suo piacer quel contemplante~

	Auctor, continuando se, dicit quod illo sancto Bernardo contemplante
affectum auctoris ad eius placitum, quod erat scire, quae modo
dicentur, incoepit etc. Dicendo quod in secundo gradu dictae mysticae
rosae, in cuius primo circulo et centro fingit esse Dominam nostram,
erat Eva, quae vulneravit humanum genus interveniente Angelo maledicto
in forma serpentis; quod postea Maria, interveniente Angelo benedicto
Gabriele, reparando sanavit. Unde dicitur: ^mulier damnavit quae
sanavit~. Et dicunt sancti, quod sicut ex superbissima, scilicet Eva,
natus est morbus, ita ex humilissima, scilicet Maria, medicina; et ideo
converso nomine hoc ^Eva~, dicitur ^Ave~. Dicendo de Rachele uxore
Iacob, de Sara uxore Abrahae, et Rebecca uxore Isaac, et Iudith, et
bisava David, qui fecit psalmum in dolore suorum peccatorum, scilicet:
^Miserere mei, Deus~. Fingendo has ut matres et principia illorum
Hebraeorum, qui in Christum futurum crediderunt, et sub Maria, quae
Hebraea fuit, sunt isti, qui ex revelatione fuerunt in baptismo
flaminis credentes in Christo venturo, auditis prophetiis illis
Salomonis in libro Sapientiae, ubi ait: ^in ventre matris figuratus sum
caro~. Et Isaias 7+o~ ait: ^ecce Virgo concipiet~. Et Ieremias
31+o~ ^novum faciet Dominus super terram post partum~. Et Psalmista,
^paravi lucernam Christo meo~.

	|25-60~ 
Sub alio latere dictae rosae sunt christiani baptizati post Christum in
aqua; ideo sub Ioanne Baptista finguntur. Et quia adhuc durant et sunt
in praesenti, ideo fingit circulos eorum nondum plenos. Fingendo ibi
pueros salvos ob merita parentum credentium in Christum venturum; et
hoc ante legem. In tempore vero legis Mosaicae non salvabantur istorum
parentum credentium in Christum venturum filii pueri propter talem
fidem parentum, sed erat opus circumcisione. Unde Genesi 17+o~
dicitur: ^circumcidetur ex vobis omne masculinum, et qui non
circumcidetur, peribit de populo meo~. Quae circumcisio erat umbra et
professio quaedam venturi baptismi, licet non tantae fuerit virtutis.
Nam circumcisio non valebat pueris Hebraeorum ad eundum in Limbum, sed
requirebantur merita parentum; sed baptismus sufficit christianis
infantibus solum ad paradisum habendum, sed absque ipso pueri
christiani nullatenus salvantur, sed in Limbum eorum animae gradiuntur.
Unde Ioannis 3+o~ ^Nisi quis renatus fuerit ex aqua et Spiritu
sancto, non potest introire in regnum Dei~; nisi martyres cathechumeni.
Sed quare anima infantis obligatur ad ista, quae libero caret arbitrio?
Dicit Magister Sententiarum quod ex corruptione corporea inevitabiliter
trahitur haec macula. Unde Augustinus de Civitate Dei ait: ^corruptio
corporis, quae aggravat animam, non peccati primi est causa, sed poena:
nec caro corruptibilis animam peccatricem, sed anima peccatrix fecit
esse corruptibilem carnem~. Et dicit idem Magister quod sic merita
nocuerunt, subaudi, quia a quarta generatione eos praecesserunt. Unde
Deus in Exodo ait: ^ego sum Deus visitans iniquitates patrum usque in
tertiam et quartam generationem~. Ad hoc David: ^in iniquitatibus
conceptus sum, et in peccatis concepit me mater mea~. Qui pueri 30
annis resurgent a mortuis, ut ait Augustinus in 22+o~ de Civitate
Dei. Qui pueri ibi ob colorem capillorum, idest aureolae, quae corona
dicitur beatorum virginum, et electis comuniter datur, ut Exodi
25+o~ dicitur: ^et super illam facies alteram coronam aureolam~. Nam
egredientes de corpore animas dicimus in coelis aeterna recipere
praemia. Quae aureola superponitur, cum in Scriptura dicitur, quod eis
sublimior gloria in receptione corporum servetur. Et hoc est quod
subdit auctor de collocatione beatorum, quod non fit in paradiso
causaliter, sed divina dispositione, et secundum dotem a Deo datam,
exemplo illorum duorum geminorum Esau et Iacob, de quo dixi in Capitulo
8+o~ supra eodem libro. Ad hoc ait Augustinus in 19+o~ de
Civitate Dei: ^pax coelestis civitatis, ordinatissima et concordissima
societas fruendi Deo, et invicem in Deo. Pax omnium rerum,
tranquillitas ordinis. Ordo est parium dispariumque rerum sua cuique
loca tribuens dispositio~. Alia ut levia relinquo.

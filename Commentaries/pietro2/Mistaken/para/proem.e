	Super hac rubrica nota auctorem nostrum procedere solummodo de
Paradiso hoc mistice pertractando; nam loquitur partim de illo empyreo
coelo, in quo beati Deum pro sua perfecta beatitudine vident; ideoque
dicitur Paradisus quasi parans Dei visum, secundum Uguccionem, ad quem
evolant illorum animae separatae, quae moriuntur in perfectione mundi,
sicut statim descendunt immundae animae in abyssum. Unde Psalmista de
istis duabus qualitatibus animarum ait: ^ascendunt usque ad coelos, et
descendunt usque ad abyssos~. Item et animae illorum, qui confessi et
contriti, tamen adhuc remanserunt debitores, et post purgationem in
Purgatorio peractam ascendunt ibi. Unde Augustinus de hoc ait: ^ad
perfectionem duo pertinent, scilicet, purgari a noxiis, et impleri
bonis~. Et de istis medium tenentibus, scilicet de illis de Purgatorio,
ait Isaias de illo qui est velut in gyrum: ^leva in circuitu oculos
tuos et vide~. Iterum secundario modo accipitur Paradisus etiam
dupliciter, scilicet anagogice, scilicet spiritualiter, pro statu
felici circa divina contemplantium; quae contemplatio est verus et
certus intuitus de quacumque re, et apprehensio veri non dubia. Item
tropologice, idest moraliter, scilicet pro statu virtuosorum, qui in
fama, laude, et beatitudine quadam vivendo, in Paradiso quodammodo
sunt. De quibus Virgilius:

   ^...Pauci quos aequus amavit~
   ^Iupiter, aut ardens evexit ad aetera virtus.~

Et Ovidius:

   ^Qui virtute nitet claris adscribitur astris.~
   ^Sic homo fit, fama non moriente, Deus.~

Et in primo de Fastis ait:

   ^Felices animos, quibus haec cognoscere primis,~
   ^Inque domos superas scandere cura fuit!~
   ^Credibile est illos pariter vitiisque locisque~
   ^Altius humanis exeruisse caput.~
   ^Non Venus et vinum sublimia pectora fregit,~
   ^Officiumve fori, militiaeve labor:~
   ^Non levis ambitio perfusaque gloria fuco,~
   ^Magnarumve fames sollicitavit opum.~
   ^Admovere oculis distantia sidera terris,~
   ^Aetheraque ingenio supposuere suo.~
   ^Sic petitur coelum: non ut ferat Ossan Olympus,~
   ^Summaque Peliacus sidera tangit apex.~
   ^Nos quoque sub ducibus coelum metabimur illis,~
   ^Ponemusque suos ad stata signa dies.~

Et Alanus:

   ^In stellis ibi radiant, coeloque fruuntur~
   ^Quos vel fama deos, vel sacro fabula verbo~
   ^Effecit, retinentque sibi sine numine nomen.~

Et dividitur haec cantica in duas partes. In prima proemizat; et hoc
usque ad secundum Capitulum. Ibi secunda, ubi tractat de coelo Lunae;
et hoc usque ad Capitulum quintum ibi:

   ^E siccome saetta che nel segno~

Ibi tertia, ubi dicit de coelo Mercurii; et hoc usque ad octavum. Ibi
quarta, ubi dicit de coelo Veneris; et hoc usque ad decimum Capitulum.
Ibi quinta, ubi tractat de coelo Solis: et hoc usque ad decimum quartum
Capitulum ibi:

   ^Quindi ripreser gli occhi miei virtute~

Ibi sexta, ubi de coelo Martis dicit; et hoc usque ad decimum octavum
Capitulum ibi:

   ^Tal fu negli occhi miei quando fu volto~

Ibi septima, ubi dicit de planeta Iovis; et hoc usque ad vigesimum
primum Capitulum. Ibi octava, ubi dicit de coelo Saturni; et hoc usque
ad vigesimum secundum Capitulum circa medium. Ibi nona, ubi dicit de
octava sphaera; et hoc usque ad vigesimum septimum Capitulum circa
medium. Ibi decima, ubi dicit de nona sphaera et coelo empyreo; et hoc
usque in finem.

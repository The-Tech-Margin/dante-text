	|1-6~

   ^Guardando nel suo figlio con l'amore~

	Auctor in hoc Capitulo volendo venire cum dicta sua poetica
investigatione ad tractandum de suo ascensu ad coelum Solis, et de
beatificatis a Deo, eius Solis impressione mediante, a longe sic
exorditur: deitas, sive ipse Deus, qui una substantia, essentia, seu
natura, simplex, et trinus in persona, scilicet Pater, Filius et
Spiritus sanctus; et sic tres personae semper absque initio et fine;
Pater a nullo factus, Filius a Patre solo, Spiritus sanctus pariter ab
utroque: et hoc tangit hic auctor in principio. Qui Deus tanto ordine
fecit omnia, quod localiter et mente tenus apparent; quod non est
absque confiteri Deum esse eorum factorem, contra errorem illorum,
contra quos invehit Psalmista dicens: ^dixit insipiens in corde suo,
non est Deus~. Sed, ut dixi, videndo opera eius gustamus, idest
asserere debemus ipsum esse; unde Psalmista: ^gustate et videte quoniam
suavis est Dominus~. Et alibi: ^memoriam fecit mirabilium suorum~. Et
Boetius in libro de Trinitate ad hoc ait: ^unus est mundus, qui
attestatur quod unus est Deus. Nam si veniat aliquis, qui faciat talem
mundum, dicam quod Deus erit~. Et in 3+o~ Consolationis ait:
^respicite coeli spatium, firmitudinem, celeritatem, et aliquando
desinite vilia mirari. Quod quidem coelum non his potius est, quam sua,
qua regitur ratione, mirandum~. Et Augustinus in libro Confessionum ad
hoc etiam ait: ^coelum et terra, et omnia quae in eis sunt, ecce
undique mihi dicunt ut te, Domine, amem~. Et in II de Civitate Dei ait:
^exceptis propheticis vocibus, mundus ipse sua ordinatissima
mutabilitate et pulcherrima specie quodammodo tacite et factum se, et
non nisi a Deo ineffabiliter se fieri potuisse proclamat~. Et in libro
Confessionum praedicto: ^interrogavi de Deo meo coelum, solem, lunam et
stellas, neque nos sumus Deus quem tu quaeris, sed ipse fecit nos.
Responsio eorum, species eorum~. Et in libro de utilitate credendi ait:
^non frustra intueri oportet pulcritudinem siderum: in quorum
consideratione non curiositas, sed gradus ad aeterna faciendus est~. Et
Isaias 40+o~ Capitulo: ^levate in excelsum oculos vestros, et videte
quis creavit haec~. Et Tullius de Tusculanis quaestionibus ait, ut Deum
esse credamus, ^quod nulla gens ita fera, nemo hominum tam est immanis,
cuius mentem non imbuerit Dei opinio~; qui est, ut ait Ovidius in primo:

   ^Ille opifex rerum, mundi melioris origo~ etc.

	|7-21~ 
Inde dicit auctor: o lector, eleva oculos, idest intellectum, ad dictum
coelestem ordinem, maxime ubi motus universalis coeli noni, qui dicitur
primum mobile, qui movetur in 24 horis de oriente in occidentem,
percutitur cum motu circuli Zodiaci, qui movetur et currit e contra de
occidente in orientem in 365 diebus et sex horis. Et maxime tunc est
talis percussio, cum dictus Zodiacus volvitur in circulo aequatoris,
qui dicitur aequinoctialis, quando cum dicto primo mobili percutitur
per intersecationem. In quo Zodiaco sunt omnes septem planetae; et in
eius medio est Sol in linea, quae dicitur ecliptica; in qua linea
ecliptica cum linea est, fit eclipsis Solis vel Lunae. Quae concursio
contraria ordinata est a Deo; quia tanta est celeritas motus primi
mobilis, quod nisi planetae e contra moverentur, et octava sphaera, et
machina mundi solveretur. Et ideo Alfraganus ait, orbes planetarum esse
sub sphaera coeli se mutuo intersecantes, quia circulus Zodiaci a dicto
aequatore aequinoctiali circulo obliquatur. Alias non haberemus hyemem,
et aestatem, et creata non manerent, nec fieret generatio. Nam dicit
Aristoteles in libro de coelo et mundo: ^generationes et corruptiones
fiunt sub obliquo circulo Zodiaci~. Et in 11+o~ Metaphysicae ait:
^primus motus, scilicet divinus, est causa continuitatis generationis:
secundus autem motus, qui per Zodiacum est, causa diversitatis, quae
est secundum generationem et corruptionem~. Et per hoc, cum instrumento
et tractatu Sphaerae auctor intelligi poterit. Concludendo cum Apostolo
dicente: ^invisibilia Dei per ea quae facta sunt intellecta
conspiciuntur~. Si quis enim mundanae fabricae magnitudinem et
pulcritudinem, et coeli concussionem et discursus varios, reditusque
siderum, terrae, aquarumque discursiones diligenter inspiciat, Deum
esse factorem omnium facile inveniet.

	|28-36~ 
Dicendo quod Sol, qui maior minister est naturae, tunc volvebatur per
sphaeras et partem praedictam Zodiaci, idest in aequinoctiali. Sphaerae
enim dicuntur revolutiones orbitatis Solis, quibus volvitur et
revolvitur, ut rota funis putei. Nam, ut dixi, mundus movetur motu
diurno super axem aequatoris diei et noctis. Coeli vero interiores
stellarum et planetarum moventur per axem Zodiaci. Quantum declinat
Zodiacus ab aequatore in maximam elongationem, quae est in solstitiis,
tantum declinare oportet polos unius a polis alterius, et diversitas
polorum facit diversitatem axium. Quae sphaerae, idest revolutiones
reciprocae Solis, sunt numero 365, ut dies anni, de quibus ait Ovidius
in simili de quibusdam revolutionibus serpentis cuiusdam:

   ^Ore niger Stygio vitiatas inficit herbas,~
   ^Ipse modo immensum spiris facientibus orbem.~

Et Statius in 5+o~ in simili ait:

   ^Quantus et ille sacris spiris intorta movebat~
   ^Cornua Parnassi~ etc.

Dicendo intrare, subaudias, phantasia, coelum Solis existentis in tali
gradu et rota.

	|91-108~ 
Et quia ipse Sol dicitur per Gentiles Deus scientiae, ex eo quod in
4+o~ mense influit vitam animalem et sensitivam, ideo auctor fingit
umbras scientificorum ibi se contemplative videre, idest in luce et
fama suorum scriptorum et librorum conditorum per eos virtute divina,
mediante Apollinea impressione; scilicet umbram beati Thomae de Aquino,
qui tot summas et libros in theologia fecit, et qui super tota
philosophia scripsit. Item umbram fratris Alberti de Colonia, qui multa
naturalia et philosophica scripsit et theologica. Item umbram Gratiani,
qui composuit decretum ad utrumque forum canonicum et civilem
respiciens. Item umbram magistri Petri Lombardi auctoris libri
Sententiarum, qui cum paupercula obtulit etc. Hoc dicit, quia in dicto
libro Sententiarum ita exorditur, et proemium ipse magister Petrus
facit ut sequitur: ^cupientes aliquid de penuria ac tenuitate nostra
cum paupercula in gazophylacium Domini mittere~ etc. ut dicitur Lucae
21+o~, ubi Deus dixit: ^vidua haec pauper plus quam omnes misit in
gazophylacium~; quae miserat duo aerea minuta: ^nam omnes alii ex
abundanti sibi miserunt in munera Dei, haec autem ex eo quod deest illi
omnem suum victum misit~.

	|109-129~ 
Item dicit quod in quinta luce est Salomon, de quo altercatio est inter
sanctos quosdam et theologos utrum sit damnatus vel salvatus, sicut
etiam altercatio est de corpore Virginis Mariae utrum sit in coelo, nec
ne, ut ait Innocentius Papa in suo opere de Constitutionibus. Item
fingit ibi Dionysium Areopagitam discipulum Pauli Apostoli, qui de
gerarchiis Angelorum multa scripsit. Item Ambrosium doctorem Ecclesiae,
in praedicationibus eximium, qui scripsit librum Exameron, et alia;
propter cuius latinum, idest epistolas et praedicationes, Augustinus,
haereticus Manichaeus, effectus est tantus christianus, ut fuit. Item
Boetium, qui a Theodorico rege, Ariana haeresi polluto, contra
veritatem missus est in exilium in Papiam, et ibi mortuus est, et in
abbatia sancti Petri in coelo auri in dicta civitate sepultus; qui sub
nomine Severini in catalogo sanctorum veneratur; sic dictus, scilicet
Severinus, quia constans fuit. Unde ipse idem: ^numquam me quisque a
iure ad iniuriam detraxit~; et qui in suo libro de Consolatione multum
illecebras aperit de fallaci hoc mundo.

	|130-148~ 
Item Isidorum, compositorem libri Etymologiarum. Item  Bedam, qui
homelias, idest allocutiones ad populum, scripsit super Evangeliis.
Item Riccardum, qui etiam magnus theologus fuit. Item Hugonem de sancto
Victore, Districtus Papiensis, qui etiam scripsit in theologia. Item
Sigerium, qui magnus philosophus fuit et theologus, natione de
Brabantia, et qui legit diu in vico straminum Parisiis, ubi philosophia
legitur. Inde cum supra dixerit auctor quod venerant dicti spiritus
circumcirca ipsum, ut corona ad centrum, et ut cingitur filia Latonae,
idest Luna, dum aer est pinguis, idest vaporosus quodam circulo
vaporeo, ita in corona se volverunt ut volvitur circulus horologii, cum
sponsa Christi, idest Ecclesia, ita vocata, quia adhuc propter delictum
potest separari ab ipso, sicut sponsa a sponso ante confirmatum
matrimonium, sed in futuro seculo dicitur uxor, ut dicit Glosa supra
illud Augustini: ^Christus vocatus erat ad nuptias~, surgit in
matutinis, idest eius Clerus. Unde 28+o~ Deuteronomii praecipitur
Moysi, ut tabernaculum sacerdos ingrediens tintinnabulis ambiatur.

	|1-211~

   ^Chi @e costui che 'l nostro monte cerchia~

	Continuat etiam se auctor ad praecedentia in hoc Capitulo, dicens
qualiter umbra Domini Guidonis del Duca de Brettinoro, et umbra Domini
Rainerii de Calbulo de Romandiola locuti sunt ad eum, rogando unam
alteram, quod ita dulciter petat et quaerat ab ipso auctore, ut auctor
loquitur, et respondeat ad colum, idest quod non dimittat eas in
suspenso. Nam in dictamine est triplex punctatio; prima est comma, et
est punctum virgula suspensiva. Secunda dicitur colum, et est punctum
cum virgula et puncto. Tertia est periodus, et est punctum planum.
Verbi gratia in hoc exemplo: ^disponens Deus humanum genus de manibus
eripere inimici, per angelum magni consilii filium de Virgine statuit
incarnari; qui sui sanguinis effusione nos ad optatam gloriam
revocavit~. Modo habes in ista oratione omnes tres punctationes. Comma
est sibi: ^eripere de manibus inimici~; nam si ulterius non procederet,
animus auditoris remaneret in suspenso. Colum est ibi: ^statuit
incarnari~; nam licet ulterius non scriberetur, animus auditoris posset
quietari, licet ulterius scriptor posset loqui, ut ibi dum dicit:
^revocavit~. Et ibi fit punctum quietans scribentem et audientem; et
dicitur periodus. Et sic vult dicere quod auctor loquatur ad colum;
idest loquatur tantum et taliter quod eas quietet in auditu, licet
ulterius valeat loqui. Et petiit dictus dominus Guido ab ipso auctore
ut Venus semel ab Aenea, Virgilio dicente:

   ^Sed vos qui tandem? quibus venistis ab oris?~

scilicet unde veniret ipse auctor et quis esset. Qui auctor
circumloquendo respondit, quod venit de riparia Arni, qui oritur in
monte Apennino in loco dicto Falterona, altissima Alpe adeo quod, ut
dicitur, est ibi ita praegnans, idest ita ibi in alto intumuit, quod
etc. Item nec se nominat, et causam assignat in textu.

	|22-42~ 
Ex cuius prima responsione dictus Dominus Rainerius admiratus quare
auctor nomen loci non expressit, clarificatus extitit a dicto domino
Guidone, ut dicitur in textu; scilicet quod merito ipse auctor reticuit
nomen illius contratae, ex eo quod absque dedecore non poterat nominari
dicta vallis Arni. Simile fecit Polynices, de quo dicam infra in
Capitulo XXII, interrogatus ab Adrasto quis esset; qui reticuit nomen
Oedipi patris sui, ex eo quod iacuerat cum matre sua propria, scilicet
Iocasta, et ex ea ipsum genuerat, quod opprobriosum sibi reputabat.
Unde Statius, in persona Polynicis praedicti, respondentis dicto
Adrasto, ait:

   ^Cadmus origo patrum: tellus Mavortia Thebe:~
   ^Et genitrix Iocasta mihi~ etc.

Et ad propositum dicit ille dominus Guido, quod a principio dicti
fluminis Arni usque ad finem, habitantes in eius riparia sunt
quodammodo omnes bestiales. Dicendo quod ab origine sui, quae est in
monte Apennino praedicto, qui est mons intersecans Italiam, cuius
flumina et fontes currunt in mare Leonis, sive mediterraneum, et in
mare adriaticum, dividens Lombardiam a Thuscia, procedens ultra per
Italiam usque in Calabriam, et ibi dividitur per gulphum maris a Peloro
monte in Sicilia: licet dicant quidam quod dictum brachium maris
dividit Apuliam a Sicilia; qui mons Apenninus magis intumuit in
Campania, ubi Pompeius transivit fugendo Caesarem. Et hoc est quod vult
dicere auctor quod in paucis locis excedit etc. Unde ad hoc ait Lucans:

   ^Umbrosis mediam qua collibus Apenninus~
   ^Erigit Italiam, nullo qua vertice tellus~
   ^Altius intumuit, propiusque accessit Olympo.~
   ^Mons inter geminas medius se porrigit undas~
   ^Inferni superique maris, collesque coercet.~

Et subdit:

   ^At postquam gremio tellus illisa profundo est,~
   ^Extremi colles Siculo cessere Peloro.~

Et dicit Isidorus: ^Apenninus quasi Alpes aperiens, cum ibi Hannibal
Alpes aperuit~. Unde Virgilius:

   ^..... Alpes immittit apertas.~

	|43-45~ 
Et redeundo ad propositum dicit, quod primo flumen Arni invenit inter
suos inhabitantes Comites Guidos, adeo in opera venerea luxuriosa
implicitos, quod porcis quodammodo adaptantur. Unde Boetius in 4+o~
^Foedis immundisque libidinibus immergitur? sordidae suis voluptate
detinetur~.

	|46-48~ 
Secundo invenit Aretinos botolis, idest canibus vicinalibus parvis,
latrantibus et impotentibus, comparandos. Unde item Boetius: ^ferox
atque inquietus linguam litigiis exercet? Cani comparabilis~.

	|49-51~ 
Tertio invenit Florentinos, qui considerata avaritia et cupiditate
eorum, lupis assimilandi sunt. Unde idem Boetius: ^avaritia fervet
alienarum opum violentus ereptor? Lupi similem dixeris~.

	|52-54~ 
Quarto, Pisanos cautelis, malitiis et fraudibus multiplicibus plenos,
vulpibus merito comparandos. Unde idem Boetius: ^insidiator occultis
surripuisse fraudibus gaudet? vulpeculis exaequetur~. Et sic omnes
bestiis comparandos; nam ^ita fit~, ut concludit idem Boetius, ^ut qui
probitate deserta homo esse desierit, cum in divinam conditionem
transire non possit, vertatur in belluam~. Et hoc est quod ait auctor
noster dicendo quod Circe, quae convertebat homines in bestias, de qua
dixi supra in Inferno Capitulo XXVI, videtur habuisse praedictos in
pastura.

	|79-126~ 
Dicendo deinde dictus Dominus Guido dicto domino Rainerio de Fulcerio
suo nepote, quomodo crudelizzavit ut bellua inter illos lupos, idest
Florentinos, dum eorum rector fuerit tempore expulsionis Blancorum.
Inde nominat se et socerum, dicendo quod fuit invidus, apostrophando
contra nos, cur ponimus animum in rebus mundanis, quarum portio
minuitur consorte, idest consocio, et non ad coelestia, quae consorte
augentur; de quo dicam in Capitulo sequenti. Nominando antiquos probos
Romandiolae, quae Romandiola per flumen Padi, Rheni, Flogae, et per
mare Adriacum et Apenninum montem confinatur; videlicet Dominum Licium
de Valbona, qui semel respondit certis nuntiantibus ei cum timore, quod
quidam suus filius non ita probus, ut debebat, erat mortuus, ^non est
mihi novum hoc, ex eo quod numquam vixit, sed dicatis pro novo quod
sepultus sit~. Item Dominum Henricum de Mainardis de Brettinoro, qui
siccari fecit lignum, ubi cum dicto Guidone consueverat sedere, eo
mortuo, allegando ibi similem non habere. Item Dominum Petrum de
Traversaris de Ravenna, et Dominum Guidonem de Carpigna comitem. Item
dominum Fabrum de Lambertaccis de Bononia. Item Dominum Bernardinum de
Fusco, Dominum Guidonem de Prata, Dominum Ugolinum de Ubaldinis. Item
Fredericum Tignosum de Monteferetro. Item Dominum Ugolinum Fantolini de
Faventia, et Dominum Machinardum de Susinana. Alia per te vide usque
ibi dum dicit se audisse alias voces impetuosas ire et currere ut
fulgura et tonitrua, tangendo incidenter de natura ipsius fulminis et
tonitrui per tria quae tangit Lucanus etiam sic dicens:

   ^Qualiter expressum ventis per nubila fulmen~
   ^Aetheris impulsi sonitu mundique fragore~
   ^Emicuit, rupitque diem, populosque paventes~
   ^Terruit, obliqua praestringuens lumina flamma;~
   ^In sua templa furit: nullaque exire vetante~
   ^Materia, magnamque cadens, magnamque revertens~
   ^Dat stragem late, sparsosque recolligit ignes.~

	|130-138~ 
Per quas duas voces inducit quod spiritualiter debet audire homo,
purgans se a vitio hoc invidiae, quae sunt refrenatoria in nobis, et
esse debent, ne incurramus in ipsum amplius, sicut suasoria fuerunt
aliae superiores voces ad contrarium invidiae, idest amorem proximi. Et
una primo ivit dicendo illa verba Cain recitata in 4+o~ Genesis, qui
dixit, dum fratrem Abel in via occidisset: ^quicumque invenerit me,
occidet me~. In quibus verbis designatur nefaria natura invidi, qui
occiditur, subaudi anima, videndo proximum in bono, de quo tristatur,
et videndo proximum in malo, de quo laetatur. Unde Ugo de sancto
Victore ait: ^superbia aufert mihi Deum, invidia proximum, ira me
ipsum~.

	|139-151~ 
Secunda vox dixit, quod erat Aglauros conversa in saxum. Circa quod
sciendum quod Ovidius in 2+o~ scribit, quod quidam rex Athenarum
nomine Cecrops habuit tres filias Hersen, Aglaurum, et Pandrosen: quae
tres filiae, dum semel pergerent ad quoddam festum, Mercurius videndo
eas coepit adamare Hersen; et dum iret ad eam, ut ordinaverat,
existentibus in domo dictarum sororum cameris, quarum prima habitabatur
per dictam Aglaurum, secunda per Hersen, tertia per Pandrosen, non
poterat ire ad secundam nisi per primam. Videndo dicta Aglaurus dictum
Mercurium ire ad Hersen, non ad se, mota invidia in limine suae camerae
opposuit se, et ibi conversa est in lapidem. Unde Ovidius ad hoc ait:

   ^Denique in adverso venientem limine sedit~
   ^Exclusura Deum~ etc.

Subdendo:

   ^Tres habuit thalamos, quorum tu Pandrose, dextrum,~
   ^Aglauros laevum, medium possederat Herse~.

Interpretatur enim Aglaurus, idest sine memoria; nam invidus in sua
tristitia traditur oblivioni, et absque charitate durus et frigidus
efficitur, ut lapis. Subdendo quod dictae voces sunt camus, idest
frenum, quod deberet nos retinere in terminis nostris. Unde
Ecclesiastes 8+o~ ^Haec est philosophia, meditatio mortis, quae est
quasi frenum hominem refrenans, ne fluat et descendat~; scilicet per
latitudinem. Et in Evangelio dicitur: ^memorare novissima tua, et in
aeternum non peccabis~. Et Psalmista: ^in camo et freno maxillas eorum
constringe, qui non approximant ad te~. Concludendo ad id quod ait
Petrus in sua epistola, dicens: ^extensam habet Deus dexteram suam ad
largienda spiritualia, sed non est qui aspiciat; omnes enim ad
sinistram respiciunt, ut temporalia recipiant~. Et Paulus ad
Colossenses: ^quae sursum sunt sapite, non quae super terram~. Unde
Augustinus: ^belluas Deus prostratas fecit in facie, pastum quaerentes
de terra; te, homo, in duos pedes erexit, tuam faciem sursum ascendere
voluit. Non discordet cor tuum a facie tua~. Ad hoc Ovidius:

   ^Pronaque cum spectent animalia cetera terram,~
   ^Os homini sublime dedit, coelumque tueri,~
   ^Iussit et erectos ad sidera tollere vultus.~

Et Iuvenalis:

   ^........ separat hoc nos~
   ^A grege mutarum, atque ideo venerabile soli~
   ^Sortiti ingenium, divinorumque capaces,~
   ^Atque exercendis, capiendisque artibus apti,~
   ^Sensum a coelesti demissum traximus arce,~
   ^Cuius egent prona, et terram spectantia: mundi~
   ^Principio indulsit communis conditor illis~
   ^Tantum animas, nobis animum quoque, mutuus ut nos~ etc.

Et hoc est pro hoc Capitulo.

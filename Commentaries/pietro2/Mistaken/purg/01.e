	|1-12~

   ^Per correr miglior acqua alza le vele~

	In hoc Capitulo auctor, praemisso primo exordio et invocatione poetico
more, proemizat ad totum istum secundum librum. Primo igitur dicit quod
curret meliores aquas amodo, hoc est quod, completa investigatione
vitiorum ut quodam cursu maris tempestuosi, venit ad virtutes et
virtuosos, et ad eorum investigationem, velut ad mare quietum, et ideo
elevat vela sui ingenii, idest eius speculativam potentiam. Invocando
quod mortua poesis, idest deserta, unde Lucanus:

   ^Parnassusque iugo misit desertus utroque,~

nunc in eo resurgat, ut poetice talia possit canere. Item invocat
optimam vocem et sonoritatem, quae in Calliope musa designatur. Unde et
Virgilius in IX eamdem invocat, dicens:

   ^Vos, o Calliope, precor, adspirate canenti~.

Tangendo fabulam Musarum, quae haec est. Novem Musae fuerunt morantes
in Parnaso, scilicet, Clio, Euterpe, Melpomene, Thalia, Polymnia,
Erato, Terpsichore, Urania et Calliope. Modo quidam Graecus nomine
Pierus habebat etiam novem filias; unde Ovidius:

   ^Pierus has genuit Pellaeis dives in arvis~,

et ab eo Pierides dictae sunt, quae devictae fuerunt in certamine
cantus a dictis Musis per Calliopem, quae cecinit verba importantia ad
honorem Deorum, Pierides e contrario; unde data est sententia contra
ipsas Pierides per certas Nymphas, quam sententiam contemnendo mutatae
fuerunt in aves picas. Unde Ovidius, dicendo quomodo dictae Pierides
venerunt ad contentionem cum ipsis Musis, sic ait in quinto libro:

   ^Huc venit, et tali committit praelia voce.~
   ^Desinite indoctum vana dulcedine vulgus~
   ^Fallere: nobiscum, si qua est fiducia vobis,~
   ^Thespiades certate Deae~ etc.

Quo audito, contentae fuerunt certare Musae. Ex eo ait idem Ovidius in
quinto libro, dicens:

   ^Turpe quidem contendere erat, sed cedere visum~
   ^Turpius~ etc.

Et subdit:

   ^refert: dedimus summam certaminis uni.~
   ^Surgit, et immensos hedera collecta capillos,~
   ^Calliope querulas praetentat pollice chordas.~
   ^Atque haec percussis subiungit carmina nervis.~
   ^Prima Ceres~ etc.

Quae Pierides, victae a Calliope, indignatae discesserunt:

   ^Ibimus in poenas, et qua vocat ira, sequemur.~
   ^Rident Anipedes, spernuntque minantia verba,~
   ^Conataeque loqui magno clamore protervas~
   ^Intentare manus, pennas exire per ungues~
   ^Aspexere suos, operiri brachia plumis,~
   ^Alteraque alterius rigido concrescere rostro~
   ^Ora videt, volucresque novas accedere sylvis.~
   ^Plangere dumque volunt per brachia mota levatae~
   ^Aere pendebant nemorum convicia picae.~
   ^Nunc quoque in alitibus facundia prisca remansit,~
   ^Raucaque garrulitas, studiumque immane loquendi.~

Integumentum: quod hae novem Musae novem consonantias figurant, quae
totidem habent dissonantias, quae in novem Pierides formantur. Clio,
idest cogitatio: Euterpe, bona delectatio: Melpomene, idest meditans:
Thalia, idest capax: Polymnia, idest multa memoria: Erato, idest
inveniens simile: Terpsichore, idest deletactio instructionis: Urania,
coelestis: Calliope, ut dixi, optima vox. Et quia coelo talia veniunt,
dicuntur divinae, et per consequens Pierides, ut mortales, eis
aequiparari non possunt.

	|13-18~ Et prosequendo dicit quomodo incoepit lucescere, scilicet aer, post
exitum Inferni; et totum, quod ibi loquitur, allegoricum est. Nam in
contemplatione vitiorum sicut oportuit eum visum infimare, et in
tenebrositate terrena, ut in quodam Inferno, sic nunc contemplando
virtuosa in claritate elevat oculos, vitia cognoscendo et abominando.
Unde in Evangelio dicitur: ^omnis qui odit malum in luce agit~. Et
Ioannes in Epistola: ^solo enim peccato Diaboli sumus filii. Ergo de
eius regno translati sumus in regna claritatis, et erepti de potestate
tenebrarum, et facti sumus filii lucis~; ut dicere potest iste auctor
hic in persona sui, et omnium aliorum recedentium a statu vitioso velut
ab Inferno, et ad virtuosum tendentium. Dicendo quod in diluculo
incoepit ad haec virtuosa investiganda procedere, per illa verba: quod
illa pars coeli et emisphaerii, ubi fingit se fuisse, nobis oppositi, a
medio usque ad primum gyrum, idest horizontem eius, versus suum
orientem, erat iam tota coelestina in colore sapphiri sine stellis,
licet in alia medietate longiori ab illo oriente adhuc apparerent. Hanc
eamdem horam Lucanus in 2+o~ describit, dicens:

   ^... iam Phoebum urgere monebat;~
   ^Non idem Eoi colora etheris, albaque nondum~
   ^Lux rubet, et flammas propioribus eripit astris.~
   ^Et iam Pleias hebet, flexi iam plaustra Bootae...~
   ^Maioresque latent stellae, calidumque refugit~
   ^Lucifer ipse diem~ etc.

	|19-24~ In qua parte orientali vidit et apparuit dictum sidus Lucifer, quod
dicitur stella amoris, per unum signum praecedens solem, qui tunc erat
in oriente. Et hoc est quod dicit, quod velabat Pisces, idest signum
Piscium. Et quia sine principio quodam amoris virtutes attingere non
valemus, ideo primo fingit stellam amoris se videre; deinde virtutes
quatuor cardinales in figura stellarum quatuor in alio polo. Ad quod
est advertendum, secundum quod scribit Aristoteles in 2+o~ de coelo
et mundo, quod terra est fixa  et stabilis, et est cum mari centrum
coeli, et coelum circum eam volvitur; ex cuius revolutione necessarii
sunt duo poli firmi, unus imminens terrae nostrae detectae a mari et
nobis occultus, in medio quorum, cum Sol est in Libra vel Ariete,
currit; qui noster polus dicitur septemtrionalis et arcticus, cui
vicina est Ursa maior, quam vulgus vocat currum. Alius dicitur
meridionalis antarcticus, cui minor Ursa vicina est. Isidorus dicit
quod duo poli sunt circuli, qui currunt per axem septemtrionis: qui non
occidit, dictus borealis: alter australis, qui numquam videtur; ideo
dicitur austronotus. Quae quatuor stellae numquam visae fuerunt nisi a
prima gente, idest cognitae et servatae, hoc est a prima aetate aurea.
De quo Boetius: ^felix nimium prior aetas~.

	|28-39~ Tertio fingit apparere sibi umbram Catonis Uticensis, in quo figurat
virtutem et honestatem; quae honestas habet nos primo dirigere ad
virtuosa, ut ait Seneca de formula honestatis, dicens: ^quatuor
virtutibus cardinalibus ad honestatem vitae potest accedere~, ut hic
ostendit auctor in dicto Catone. Et merito in persona Catonis
honestatem fingit, de quo Seneca ad Serenum ait: ^Catonem vivam
imaginem virtutis, et per consequens honestatis~; ut ait Tullius de
Officiis^: virtus et honestas nomina diversa sunt, res autem subiectae
prorsus eadem~. Et Lucanus in persona Labieni loquentis ipsi Catoni ait:

   ^Nam cui crediderim superos arcana daturos~
   ^Dicturosque magis quam sancto vera Catoni?~

Et subdit:

   ^.......... tua pectora sacra~
   ^Voce reple: durae saltem virtutis amator~
   ^Quaere quid est virtus, et posce exemplar honesti.~

Et Seneca idem ad Lucilium: ^Catonem autem certius exemplar veri
sapientis nobis Deos dedisse, qui adeo in virtute et honestate se
rigide habuit, quod inter Stoicos numeratur, qui credebant finem
nostrum esse solam rigidam honestatem, ut de nullo gauderent vel
dolerent~. Unde definiebat: ^honestum est quod sine utilitate et fructu
per se rationabiliter laudandum~. Sed Tullius definit: ^honestum est
quod sua vi nos trahit, et sua dignitate nos allicit~. Academici vero,
ut Socrates et Plato, dicebant nostrum finem ipsam virtutem, quae
secundum Aristotelem est ^habitus electivus in medietate consistens~;
quae medietas quoad nos attenditur inter superabundantiam et defectum.
Unde idem Philosophus: ^virtus est medietas duarum malitiarum, unius
quidem secundum superfluitatem, unius vero secundum indigentiam~. Quod
satis et ad ipsam honestatem reducitur, quae in persona Catonis
irradiatur ita ab illis quatuor stellis, idest a quatuor virtutibus
cardinalibus et moralibus, ut fingit hic auctor, et ab eorum quatuor
radiis, qui important id, quod ait Tullius de Officiis, dicens:
^honestas in quatuor partibus irradiatur; una cognitionis, altera
comitatis, alia magnanimitatis, alia moderationis~. Qui Cato, amore
libertatis, in Barbaria in civitate Uticensi se venenavit; nam erubuit
Caesarem tantum gloriae habuisse ut sibi parceretur ab illo. Esto quod
filio suo suaserit contra, ut plene Augustinus ait de civitate Dei in
primo, 23+o~ capitulo. Item fingit ipsum sic illuminari ab illis
quatuor virtutibus in forma stellarum, ex eo quod honesti talis est
comparatio. Nam prudentia ad cognitionem solam pertinet: temperantia
regit se homo: et iustitia et fortitudine regit homo familiam et
civitatem. Suadendo quod per libertatem auctor ibat inveniendo,
scilicet per philosophiam, quae, ut dicit lex, libertatem amplectitur.

	|85-108~ Inde facit dictum Catonem dicentem, quomodo Martia eius uxor, et
Hortensii, quae pro amore honesti accipitur, hactenus ei placuit, donec
ipse Cato, idest virtus honestatis, fuit in illa parte ultra malum
flumen, idest ultra malum cursum temporis, idest in quo diligebat omnia
propter honestum: hodie vero, tempore gratiae, amat honestus et
virtuosus proximum propter Deum, cum Christus eum liberavit a limbo,
idest ab obscuritate verae salutis; cum possibile sit et verisimile
Deum, qui fecit eum tantum virtuosum, inspirasse ei credulitatem
Christi filii venturi, et contritum decessisse, et sic salvatum; et
hoc, nam attenta superdicta fictione, quia lex nova est gratia Spiritus
sancti. Unde Apostolus ad Romanos: ^ubi est ergo gloratio tua? Exclusa
est. Per quam legem? Factorum? non: sed per legem fidei~. Et ipsam
gratiam fidei legem appellat. Et alibi: ^lex enim spiritus vitae in
Christo Iesu liberavit me a lege peccati et mortis~. Et sicut olim amor
honestus, hodie charitas est finis ad veram felicitatem; cum olim
ponebantur tria genera bonorum a diversis philosophis paganis, scilicet
bonum delectabile, quod in voluptatibus, bonum utile consistens in
divitiis; nam dicitur utile, quia propter fructum est spectandum; bonum
honestum consistens in ratione, quae honestas dicitur honor perpetuus,
secundum Isidorum: et haec tangit iste auctor dum dicit quod videbatur
^dignus tantae reverentiae in vista~ etc. Et quia, ut ait Seneca,
^virtus sine fructu sui esse non potest~, introducit auctor iste nunc
se a Catone, ut a virtute et honestate, instrui ad id, quod scribit
Bernardus dicens: ^primum opus virtutis est doceri, et cum humilitate
et cum labore quaeri, et cum amore haberi~. Ideo dirigitur per eum ad
ascensum montis, ubi est labor; item ad laudandum et cingendum ipsum a
Virgilio, idest a ratione, de iunco, idest de humilitate, dicendo
admirative quod idem iuncus illico renatus est ibidem. Hoc enim vult
figurare quod, cum volumus morigerari in humilitate, debemus accipere
actus et mores alicuius humilis, et item in qualibet alia virtute:
quibus actibus et moribus acceptis, nihilhominus resurgunt et
dimittuntur sic in illo. Hoc idem Virgilius in simili sic ait:

   ^Hoc sibi pulcra suum ferri Proserpina munus~
   ^Instituit. Primo avulso non deficit alter~
   ^Aureus, et simili frondescit virga metallo~.

Quae virga pro actu virtutis etiam ibi ponitur. Item alibi in simili
passu ait:

   ^Occupat Aeneas aditum, corpusque recenti~
   ^Spargit aqua, ramumque adverso limine figit~.

Et ad hoc Tobias:

   ^Nubere virtuti virtus laetatur; honestas~
   ^Gaudet honestatis comparis esse comes~.

Ad quem actum cingendi humilitatis dicit Mathaeus 6+o~ Capitulo:
^humiliatio tua in medio tui~. Qui iuncus non rumpitur fluctibus et
undis maris, idest huius mundi; unde Psalmista: ^exaudi nos, Deus,
salutaris noster, spes omnium finium terrae et in mari longe~. Ubi
dicit Glosa: ^in mari, idest in seculo huius mundi~. Ita homo,
inhaerens virtuti, debet se flectere, non rumpere fluctibus huius
mundi, ut virtuosus et humilis. Dicendo quod vestis, idest corpus
ipsius Catonis tamquam honestissimi et virtuosissimi, et sic cuiuslibet
sibi similis, erit ita clara die iudicii. Nam iudicii honestas, ut
dicit Isidorus, est honor perpetuus. Nam honestus est qui nil
turpitudinis habet. Et Gregorius dicit: ^qualis quisque egreditur,
talis iudicio pronuntiatur~. Et haec pro hoc Capitulo.

	|1-27~

   ^Noi eravamo al sommo della scala~

	In hoc Capitulo auctor continuat se ad proxime dicta, et incipit
tractare de vitio invidiae, et de eius natura, et poena purgatoria.
Unde ad evidentiam nota quod invidia a quibusdam definitur sic:
^invidia est in suum auctorem reciprocus de bono alterius tabescentis
animi cruciatus~. Vel secundum Augustinum invidia dicitur: ^dolor
alienae felicitatis~. Et peccatum in Spiritum sanctum grave est adeo
quod dicit Mathaeus 12+o~ ^Qui dixerit contra Spiritum sanctum
verbum, non remittetur in hoc seculo, nec in futuro~: intelligas, vix
remittetur. Dicendo sub tali figura auctor, quod in principio in illo
circulo nil videbat et audiebat cum Virgilio, idest cum sua ratione, ex
eo quod expertus auctor non fuerat in se illud vitium: quod vitium
oritur ex visu et auditu, et ideo fingit Virgilium, idest suam
rationem, apostrophare ad solem, ut dicit textus, idest reduxit se ad
solem, idest reduxit se ad scientiam speculativam, quae in sole
figuratur; per quem audivit illas voces, in quibus vult ostendere id,
quod purgantes se ab invidia debent per contrarium ipsius vitii
considerare, idest charitatem et amorem proximi. Nam invidia ortum
habet a propria malitia, scilicet a superbia, cum nolit sibi proximum
parificari, et sic vult eius malum sine culpa sui. Nam invidia est
exultatio de adversis proximi, et tristitia de prosperis. Unde Salomon:
^qui in ruina laetatur alterius, non erit impunitus~. Et Horatius:

   ^Invidus alterius rebus macrescit opimis.~

Igitur ut ostendat nobis volentibus purgare nos ab invidia quomodo in
remedium debemus recurrere ad contrarium, scilicet ad amorem proximi,
et meditandum quae suadent nobis dilectionem fraternam cum charitate,
scilicet ^gaudere cum gaudentibus, et flere cum flentibus~, ut ait
Apostolus; et alibi: ^quis infirmatur, et ego non infirmor?~ ut 2a
Corinthios, Capitulo II, fingit se invisibiliter audire illas voces,
quae repraesentant nostras contemplationes, sic suadere charitatem.
Unde Augustinus: ^pensent invidi quantum bonum sit charitas, quae sine
labore nostro aliena bona nostra facit, invidia vero e contra~.

	|28-36~ 
Et prima vox dixit illud verbum charitativum Virginis, quod est in
Ioanne, Capitulo 2+o~ ^Quae, cum vidisset vinum deesse
discumbentibus in nuptiis, ad filium ait: vinum non habent~. Non autem
dixit, ^vinum non habemus~; in quo charitas proximi denotatur. Secunda
vox dixit: ego sum Orestes. Unde primo scias quod Orestes fuit filius
regis Agamemnonis, cui cum desponsata Hermione esset filia Menelai, et
Pyrrhus Achilleides cum Andromaca uxore quondam Hectoris et sua
rediisset in Graeciam, videndo dictam Hermionem ita pulcherrimam, et
invidendo dicto Oresti, eam Hermionem accepit in uxorem, et Andromacham
tradidit cuidam suo familiari nomine Heleno in uxorem; unde Orestes
reddendo malum pro malo dictum Phyrrum occidit. Unde in persona dictae
Andromachae loquentis Aeneae ita ait Virgilius:

   ^Nos, patria incensa, diversa per aequora vectae~
   ^Stirpis Achilleae fastus, iuvenemque superbum~
   ^Servitio enixae, tulimus: qui deinde secutus~
   ^Ledaeam Hermionem Lacedaemoniosque hymenaeos,~
   ^Me famulo famulam Heleno transmisit habendam.~
   ^Ast illum, ereptae magno inflammatus amore~
   ^Coniugis, et scelerum furiis agitatus Orestes,~
   ^Excipit incautum, patriasque obtruncat ad aras.~

Et sic contra charitatem. Et ideo sequitur tertia vox, quae contra haec
exclamat: amate eos a quibus malum habuistis. Ad hoc ait Apostolus ad
Romanos: ^nulli malum pro malo reddentes~. Et Lucae 6+o~ Capitulo:
^diligite eos qui vos diligunt, et eos qui vos oderunt, et inimicos
vestros, et erit merces vestra multa~.

	|46-48~ 
Unde prosequendo dicit, quomodo vidit spiritus ibi se purgantes in
colore livido, sicut saxa ibi existentia, et indutos de cilicio, et a
luce et lumine oculorum privatos. Litera per se patet. Veniamus solum
ad illam figuram. Ille color lividus eorum et illius loci figurat
statum invidorum, qui semper sunt in livore; unde Ovidius de Aglauro,
de qua dicitur in proximo Capitulo, invidia conversa in saxum, ait:

^Nec lapis albus erat, sua mens infecerat illam.~

Et alibi:

Pallor in ore sedet etc.

Et alibi describens domum invidiae ait:

   ^Tecta petit: domus est imis in vallibus antri~
   ^Abdita, sole carens, non ulli pervia vento,~
   ^Tristis, et ignavi plenissima frigoris, et quae~
   ^Igne vacet semper, caligine semper abundet.~

Et Salomon 14+o~ ^Putredo ossium invidia~. Sicut vestis putrefacta
non recipit ablutionem, ita invidia. Nam hoc vitium secundum Cyprianum
in homine sic apparet, quod eius vultus minax, torvus aspectus, pallor
in facie etc. Item ad id quod dicit, cilicio erant induti, figurat quod
homo, volens se a vitio invidiae purgare, debet se induere cilicio, hoc
est, reiicere bona mundana colorata facili decore, et ponere cor ad
vera bona. Unde ad hoc ait Hieronimus: ^qui peccator est, ut invidus,
et cui remordet conscientia, cilicio prunae accingatur, et plangat sua
delicta, et dormiat in sacco, ut praeteritas delitias, per quas invidi
sumus et Deum offendimus, austeritate vitae compenset~. Argumento eius
quod legitur in veteri Testamento de Achab, qui cum de innocentis
sanguinis Naboth effusione sententiam comminantis Dei audiret per
Eliam, induit se cilicio, satisfaciens Deo per poenitentiam. Unde
Dominus ait Eliae: ^quoniam Achab reveritus est faciem meam, non
inducam malum in diebus eius~. Clausura autem oculorum suorum figurat,
quod volens se purgare debet oculos ad mundana clausos habere, ne
videat vanitatem etc. Vel figurat caccitatem talis vitii, quam in se
purgantes ab invidia cum lacrimis recognoscunt. Quod sint assimilandi
caecis satis patet; nam invidi mirabiliter caeci dici possunt, cum
excaecantur, unde illuminari deberent de gratia Dei collata proximo
suo. Unde Iob 5+o~ de eis ait: ^per diem incurrent tenebras, et
quasi in nocte sic palpabunt in meridie~. Unde Gregorius: ^mens invidi,
cum de alieno bono affligitur, de radio lucis obscuratur~. Item de
bonitate Dei, quod animo deteriores fiunt. Nam Deus in Evangelio dicit
invido: ^an oculus tuus nequam est, quia ego bonus sum?~ Et Mathaei
15+o~. ^De sanitate aliorum invidi infirmantur, et de vita
moriuntur~. Unde Isidorus: ^invidus animo medullitus a semetipso
livoris proprii semper exigit poenas~. Unde Socrates: ^utinam invidi in
omnibus civitatibus torquerentur~. Et Horatius:

   ^Invidia Siculi non invenere tyranni~
   ^Maius tormentum.~

Et etiam Isaias de invidis ait: ^vae qui dicitis bonum malum, et malum
bonum; ponentes tenebras lucem, et lucem tenebras~. Item invidia facit,
quod non videatur, quod expedit videre; et ideo dicitur ^invidia~,
quasi ^non visio~. Item nonne est caecitas gaudere de malo, cum gaudium
debet esse ex comunicatione convenientis cum conveniente, et cum
naturaliter sint boni, et sic de bono gaudere deberent? Item facit quod
legitur de quodam rege, qui concessit cuidam avaro et cuidam invido
munus quod ipsi eligerent; ita tamen quod munus posterioris petitoris
duplicaretur. Et cum uterque differret petere, praecepit rex invido ut
peteret prius; qui petiit ut erueretur ei unus oculus, volens quod
proximo eruerentur ambo. Noluit petere aliquod bonum, ne proximus eius
illud reciperet duplicatum. Per quae omnia figura caecitatis potest
aperta esse et manifesta. Ad quam exclamat Psalmista dicens:
^obscurentur oculi eorum ne videant, et dorsum eorum semper incurva~.
Unde in decretis dicitur: ^caecus est qui supernae contemplationis
lumen ignorat, et qui praesentis vitae tenebris pressus, venturam lucem
non conspicit~. Et Mathaei 13+o~ dicitur: ^et videntes, videbitis,
et non videbitis~.

	|106-154~ 
Nominando ibi inter illos esse Dominam Sapiam de Provincianis de Senis,
quae loquitur, ut dicit textus, contra se primo, inde contra vanitatem
Senensium, qui adeo creduli sunt quod arbitrantur, quod quidam fluvius
ibi sub terra sit, et quod aperiatur, quem vocant Dianam; per quem
ibunt adhuc, secundum eorum vanam imaginationem, ut per portum, ad mare
versus terram Telamonis. Et sic ibi adhuc vaniores sunt ammiragli,
idest qui tunc se ammiraglios esse sperant in tali credulitate et spe
vana. Et haec pro hoc Capitulo.

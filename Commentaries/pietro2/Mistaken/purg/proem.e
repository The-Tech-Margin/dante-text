Super hac rubrica, pro evidentia istius secundi libri, quaero primo de
quo Purgatorio auctor noster tractare intendat. Et dico quod tractat et
intelligi potest tam de Purgatorio essentiali, quam de morali.

De essentiali potest loqui, ut intellectualiter eius mens contemplando
ascenderit locum et montem Purgatorii. Qui mons et locus Purgatorii,
licet Augustinus recitaturus in Decretis videatur dubitare ubi sit,
dicens, quod ^tempus, quod inter hominis mortem et ultimam
resurrectionem interpositum est, animas abditis receptaculis continet~,
tamen dicitur esse mons Libanus in Oriente, in regione Phoenices, iuxta
Medos et Damascum. Vel, secundum Isidorum, est in alio emisphaerio,
sive orbe, in cuius summitate est Paradisus terrestris; et ita sentit
iste auctor, et probatur per Gregorium in Decretis dicentem: ^haec
autem vita, idest mundus, quia intra coelum et infernum sita est, sicut
in medio consistit, ita utrarumque partium cives recipit; ad quem locum
tendunt animae illorum, qui mediocriter boni fuerunt. Nam, ut valde
bonorum animae ad coelum evolant, et valde malorum animae ad abyssum
terrae descendunt, ita animae mediocriter bonorum locum medium tenent,
qui dicitur et est locus Purgatorii~. Ad quod Boetius in IV ^Nullane
animarum supplicia post defunctum morte corpus relinquis? Et magna
quidem, inquit: quorum alia poenali acerbitate, alia vero purgatoria
clementia exerceri puto~. Quem locum Purgatorii iste auctor dividet in
duas partes, sicut poenitentia in nobis est duplex, scilicet verbalis
et extrinseca, et cordialis; et intrinseca est in ultimo vitae per
contritionem cordis, per quam remittitur poena aeternalis, sed
temporalis poena remanet ad purgandum. Unde ait Propheta: ^sacrificium
Deo spiritus contribulatus, cor contritum et humiliatum, Deus, non
despicies~. Et alibi: ^qui sanat contritos corde, et alligat
contritiones eorum~. Quam extremam poenitentiam, dum sanus es,
expectare non est securum in totum. Unde Augustinus: ^si quis in ultimo
poenitentiam accipit, reconciliabitur: si securus erit, nescio.
Poenitentiam dare possumus, securitatem vero, non. Age igitur
poenitentiam, dum sanus es, dum peccare potes, non dum peccare
nequibis; nam tunc peccata te dimittunt, non tu illa~. Et isti sic
ultimo poenitentes, si tanta fuerit in eis contritio quod sufficiat ad
punitionem peccati, liberabuntur a poenis, et transibunt ad coelum: si
vero non sint in tantum contriti, ignem purgatorium sentiunt, et
gravius puniuntur, quam si perfecissent. Et de hac poenitentia
intrinseca intelligas semper si homines confiteri non contemnant; nam
debent velle confiteri, si tempus et locus pateretur. Et hos tardos ad
exteriorem poenitentiam et confessionem, in ultimo tamen poenitentes,
morantes extra locum Purgatorii per tantum tempus, quantum vixerunt, ut
dicetur infra in Capitulo II, dicit et fingit puniri extra dictum et
verum Purgatorium in quinque partes, prout quinque sunt modi tractandi,
de quibus singulis dicam inferius. Ad hoc autem dicit Augustinus: ^post
hanc vitam incredibile non est nonnullos fideles per ignem quemdam
purgatorium, quanto magis minusve bona poenitentia dilexerunt, tanto
tardius citiusque salvari. Si enim veram poenitentiam quis habuerit,
dimissa sunt ei omnia, non tamen poena semper~. Unde Psalmista ad hoc:
^transivimus per ignem et aquam~ etc. Est alia poenitentia securior,
scilicet extrinseca et verbalis, de qua ait Propheta dicens:
^confitebor, et tu remisisti iniquitatem peccati mei~; in qua nos
sacerdos absolvit, idest absolutos ostendit, sed Deus dimittit. Unde
Ambrosius: ^ille solus dimittit peccata, qui pro peccatis nostris
mortuus~. Et sic solus Deus; sed sacerdos ex gratia sibi concessa. Et
quia duplex poena datur pro peccato mortali, scilicet aeterna et
temporalis, et aeterna cum ipso peccato dimittitur, temporalis vero,
quae ab Ecclesia datur, spirat tempore poenitentiae completo. Est enim
peccator caecitate mentis ligatus, a qua absolutus per cordis
contritionem, sed debitor remanet, donec Ecclesiae satisfaciat. Nam et
Lazarus de monumento exivit ligatus, eo quod a debito futurae poenae
nondum erat absolutus, ideo venit ad sacerdotem, per quem Deus eum
solvit. Et ideo nostra imperfecta poenitentia et satisfactione, in
huius Purgatorio perficitur. Item etiam venialia peccata in hoc
Purgatorio purgantur non confessata; et dicuntur venialia, quia causam
veniae habent meram, et fiunt per ignorantiam seu impotentiam. Unde ait
Apostulus: ^veniam merui, quia ignorans feci~. Et dicuntur triplicia;
unde Augustinus super Omelia de igne purgatorio, exponens verba
Apostoli ibi: ^si quis super hoc fundamentum aedificaverit, ligna,
foenum, stipulam~: ubi dicit Glosa: ^haec sunt tria genera venalium;
ligna, graviora, foenum, minora, stipula, minima. Nam ligna diutius
sunt in igne, foeno stipula; quia venalia opponuntur fervori
charitatis, mortalia vero charitati~. Et haec de essentiali Purgatorio.

De morali vero Purgatorio potest iste auctor intelligi, et loqui,
scilicet de statu et esse illorum, qui hactenus vitiosi, virtuosis
actionibus nunc conantur intendere, dolendo de commissis et poenitendo.
Ad quod Apostolus ad Romanos, suadens tale Purgatorium, dixit: ^sicut
exhibuistis membra vestra servire immunditiae et iniquitati ad
iniquitantem, ita nunc exhibete membra vestra servire iustitiae et
satisfactioni~. Et talibus figurantur euntes de Aegypto ad Ierusalem et
morientes in deserto; ut sunt isti, de quibus dixi, qui iam lumine
veritatis incipiunt ire. Alii moriuntur in Aegypto, et isti sunt illi
pertinaces vitiosi, qui in servitute Pharaonis, idest peccati, usque ad
mortem perdurant. De quibus in Evangelio dicitur: ^sive autem
delectatione peccati, sive desperatione veniae, usque ad mortem in
tenebris vitiorum conversantur~. Et de istis dixit auctor iste, ut
supra in libro Inferni. Alii moriuntur in Ierusalem, et isti sunt
beati, virtuosi et sancti, qui in perfecta vita sunt, et isti sunt
elevati ad coelum, de quibus dicitur infra in libro Paradisi. De quibus
ait Virgilius:

   ^.......... pauci, quos aequus amavit~
   ^Iupiter, aut ardens evexit ad aethera virtus.~

Post haec dividitur iste liber Purgatorii in tres partes principales.

In prima dicit de illis, qui distulerunt poenitere et confiteri usque
ad ultimum, ideoque fingit eos extra locum Purgatorii per quinque
modos, ut quinque sunt causae tardantes homines ad talia, ut delectatio
mundana in cantu et sono et similibus, violentia, despectio,
negligentia, et praelatura. Et haec usque ad decimum Capitulum. Ibi
secunda, in qua per septem circulos fingit purgari superbos, invidos,
accidiosos, avaros, gulosos, et luxuriosos. Et haec usque ad vigesimum
Capitulum. Ibi tertia et ultima, in qua dicit de Paradiso terrestri. Et
haec usque in finem.

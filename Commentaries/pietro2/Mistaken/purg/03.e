	|Proemio~

   ^Avvegnach@e la subitana fuga~

	Dividitur hoc Capitulum in duas partes. In prima exorditur ad
praecedentia; et hoc usque ibi:

   ^Noi divenimmo quasi a pi@e del monte~

Ibi secunda, ubi tractat de secunda specie tardantium poenitentiam,
contrictione tamen habita; et hoc usque in finem.

	|1-45~ Ad primam igitur dicit auctor, quomodo Virgilius remorsus videbatur
tam propter oblectamentum illius cantus, quam propter etiam suum
festinum ire, quod honestati non congruit. Unde Augustinus: ^compositio
corporis qualitatem indicat mentis~. Et Seneca: ^qui cito facit, ad
poenitentiam properat~. Et Sallustius, de hoc reprehendendo Catilinam,
ait: ^incessus eius modo tardus, modo citus~. Et dicit ad moralitatem;
nam homo rationalis talia audere et facere sic non debet. Dicendo
quomodo eius corpus ibi faciebat umbram, et non Virgilius, cum
incorporalis erat. Nam anima, ut spiritus, impalpabilis est, nec
occupat locum, et ut coelum coelo radios non occupat, ut corpora
diaphana secus in opacis, et nihilominus virtualiter patiuntur tales
animae frigus et calores, licet rationi humanae non ligantur. Et modo
notabiliter doctrinat nos contentos esse ad hoc, scilicet quare et
quomodo sit hoc quod Deus vult. Nam si Pythagoras monebat suos
discipulos ne peterent propter quid, sed esset eis pro ratione dicentis
auctoritas, quanto magis in auctoritate Dei? Unde Augustinus in
21+o~ de civitate Dei ad hoc sic ait: ^ratiocinatores quidem magni,
qui de omnibus rebus, quas esse mirabiles constat, possint reddere
rationem. Reddant ergo rationem de his quae pauca posuimus.... ac per
hoc cum in talibus operibus Dei deficiat ratio cordis et sermonis
humani: sicut ista non ideo non sunt, sic, non ideo etiam illa non
erunt, quoniam ratio de utrisque ab homine reddi non potest~. Et ideo
subiungit Virgilius auctori: tu vidisti Aristotelem, Platonem, et alios
philosophos frustra desiderantes in Limbo, qui si potuissent vidisse
totum, non ibi essent; quod vidissent Christum debere venire, et in eo
credidissent. Item primi parentes non peccassent, et sic non fuisset
necesse incarnatio in Maria. Dicendo Virgilius auctori, quod vesperum,
idest nox, est ubi eius corpus est sepultum, cum quo umbram faciebat,
acceptum de Brundusio et Neapoli reconditum. Quare in eius epitaphio
scribitur:

   ^Mantua me genuit, Calabri rapuere, tenet nunc~
   ^Parthenope: cecini pascua, rura, duces;~

idest Bucolicam, Georgicam, et Aeneida.

	|46-145~ Ad secundam et ultimam dicit quomodo ascensus illius montis erat
repentior quam inveniretur inter Lericem et Turbiam, terras in riparia
Ianuensi. Item quomodo apparuit ibi una gens, et quomodo auctor et
Virgilius petierunt de via, assignando quod amittere tempus
scientificis displicet. Unde Seneca ad Lucilium: ^nil pretiosius
tempore, sed heu hodie nil vilius reputatur; nam reliqua a nobis aliena
sunt, tempus tamen nostrum est: cum nos ipsos amittimus, tunc tempus
amittimus~. Et haec gens fingitur esse illa qualitas hominum, qui
excomunicati et anathematizati sunt ab Ecclesia Romana, et in eius
contumacia et contemptu decedunt, tamen contriti in fine. Nam licet
Ecclesia pro talibus non oret, et eos a comunione reiiciat, unde in
Decretis dicitur: ^quibus viventibus non comunicamus, non possumus
mortuis comunicare, sed eorum causa iudicio Dei servetur~, Deus vero
tales contritos non deserit in fine. Unde Chrysostomus ad hoc: ^hominem
pietas Dei numquam spernit poenitentem~. Et Ovidius:

   ^Si quotiens peccant homines, sua fulmina mittat~
   ^Iupiter, exiguo tempore nullus erit.~

Et Ambrosius in libro de poenitentia: ^Deus definitionem non facit,
quia suam misericordiam omnibus promisit~. Quae sententia
excomunicationis, sive iusta, sive iniusta, timenda est. Unde dicit
Gregorius, et Magister in 4+o~ sententiarum ait: ^quoscumque solvunt
vel ligant, adhibentes clavem discretionem reorum meritis, solvuntur
vel ligantur apud Deum, quia iudicio divino sententia sacerdotis
approbatur et confirmatur. Quos secundum merita sententia Ecclesiae
percellit, laedit, et illi foris sunt apud Deum. Qui non meruit, non
laeditur nisi contemnat; nam interdum qui foras mittitur, intus est, et
qui foras est, intus videtur retineri. Et ultra hanc potestatem
sacerdotis, Deus retinuit singularem potestatem retinendi et
dimittendi~. Unde ait Propheta de his: ^qui vivificant animas, quae non
vivunt, et mortificant animas, quae non moriuntur~. In dubio tamen
excomunicatio timenda est; unde Augustinus: ^gravius est homini, cum
excomunicatur, quam si gladio feriatur~. De quibus excomunicatis ait
Psalmista: ^imple faciem eorum ignominia, et quaerent nomen tuum,
Domine~. Fingendo inter tales se reperire regem Manfredum filium
imperatoris Frederici, a quo regnum Siciliae ablatum fuit per Papam
Urbanum quartum, et collatum Karolo, et postea fuit excomunicatus et
anathematizatus per Papam Alexandrum quartum in 1254, et persecutus et
victus a dicto Karolo. Demum, ut supra scripsi in Inferno, in Capitulo
XXVIII, per Clementem IV iniunctum extitit Episcopo Cusentiae de Apulia
quod faceret ossa dicti Manfredi reiici de regno. Unde candelis
extinctis et campanis pulsatis more Ecclesiae dictus Episcopus dicta
ossa tamquam haeretici anathematizati fecit proiici iuxta flumen Verdi,
quod confinat Apulia a Marcha, illo modo de quo Lucanus:

   ^Libera fortuna mors est: capit omnia tellus~
   ^Quae genuit: coelo tegitur, qui non habet urnam.~

Dicendo quomodo dictus spiritus rogavit auctorem ut diceret Constantiae
eius filiae, et uxori domni Petri de Aragona, quod oraret pro eo; haec
addendo, quod quilibet moriens in contumacia Ecclesiae per omne tempus
contumaciae vacabit ibi taliter extra Purgatorium per 30, idest pro
omni anno 30 annos. Nam tempus ponitur pro anno, ut in Daniele,
Capitulo 7+o~ de Antichristo dicitur: ^et putabit quod possit mutare
tempora et leges, et tradentur in manu eius usque ad tempus, et
tempora, et dimidium temporis~; quod exponitur per annum, et annos, et
dimidium anni, et adiicit hunc numerum ita ad libitum. Vel dic quod
ponat tempus pro die; et ita mensis pro die erit in talibus
contumacibus Ecclesiae, ut in contumacibus contra mandata Dei, et per
consequens magis peccantibus, dies pro anno fuit in filiis eorum.
Namque quadraginta diebus extracti de Aegypto, praevaricati fuerunt
antequam applicarent ad terram promissionis, mortui sunt ibi, et filii
eorum quadraginta annis errando per desertum iverunt, ut habetur Numer.
Capitulo 14+o~ ubi annus pro die imputabatur: ^et quadraginta annis
recipietis iniquitates vestras~; ut supra ait Deus^: in solitudine hac
iacebunt cadavera vestra. Omnes qui murmurastis~ etc. Et sic dies pro
mense ibi sumitur.

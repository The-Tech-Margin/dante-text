	|1-9~

   ^Gi@a era il sole all'orizzonte giunto.~

	 In hoc Capitulo auctor, praemisso exordio, tractat de qualitate
tardantium poenitentiam ob delectationem musicalem. Dicit enim primo,
continuando se ad praecedentia, quod instructus a Catone, cinctus et
lotus a Virgilio, ut supra dixi, devenit ad illam horam, quae maxime
est iuxta diem, per illa verba, quod sol erat iam in horizonte illius
emisphaerii, cuius meridianus circulus cum altiori suo puncto cooperit
civitatem Ierusalem. Unde, volendo hoc intelligere, oportet nos
mathematice considerare coelum ut duas scutellas mutuo se cooperientes,
et in medio earum sit suspensa quaedam pallottola terrae, et illa sit
nostra terra et aqua. Et concavitas media, idest unius dictarum
scutellarum, erit emisphaerium dictae pallottolae terrae mediae, idest
globi nostrae terrae et aquae. Alterius scutellae, idest eius
semiconcavitas, erit aliud emisphaerium alterius medietatis pallottolae
terrae mediae, idest globi nostrae terrae et aquae. Alterius scutellae,
idest eius semiconcavitas, erit aliud emisphaerium alterius medietatis
pallottolae. Modo, imaginetur quod quidam circulus per medium unius
dictarum scutellarum, idest de septemtrione ad meridiem, transeat in
semicirculari forma, ut coelum stat, et sub culmo suo et altiori puncto
Ierusalem. Modo bene advertendo, coniunctio dictarum scutellarum erit
corpori terrae universalis horizon, et dictis duobus emisphaeriis. Esto
quod infiniti horizontes et emisphaeria singularia possint etiam
considerari. Et dicitur horizon esse circulus nostrae sensualitati
accomodus; nam linea illa, qua dicitur coelum a terra circulariter
tangi, horizon dicitur. Iste autem circulus, ut nobis apparet, est
iacens super coelum et terram, tangens Orientem, Aquilonem sive
Septemtrionem, Occidentem et Meridiem, rursumque ad horizontem
circulari revolutione revertitur, et dividit sphaeram coeli rotundam
atque volubilem in duo emisphaeria, ut exemplificavi in duabus
scutellis. Quorum emisphaeriorum, hoc superius nobis apparet, inferius
autem ab altera parte nobis opposita, ubi iste auctor modo se fingit
fuisse: inter quam terram et centrum coeli circulatione et distantia
ambitur. Meridianus est circulus, qui a puncto septemtrionali usque ad
australem directe procedit; iterumque eo cesmate per suppositum nobis
emisphaerium transiens ad puncti sui ordinem connexione debita
volvitur. Et si in illo emisphaerio opposito huic nostro erat
principium diei, et per consequens principium noctis, et sic tunc Sol
erat in Ariete per oppositum, et nox in Libra. Item sicut Sol in
aequinoctio nobis surgit in fauce Gangis fluminis currentis versus
solem, unde Lucanus:

   ^Qua colitur Ganges, toto qui solus in orbe~
   ^Ostia nascenti contraria solvere Phoebo~
   ^Audet, et adversum fluctus impellit in Eurum,~

ita e contrario in Libra hic oriebatur, cum signum Librae, cum nox
incipit crescere, in autumnali aequinoctio dimittit. Et hoc est quod
dicit, quod ^bilanciae cadunt sibi de manibus~ etc. Et sicut dixit
auctor in proximo superiori Capitulo, quod signum Piscium erat ibi in
oriente, quod est hic nobis occidens, iam transierant duae horae, cum
quodlibet signum Zodiaci includat duas horas. Dicendo quod adeo dies
erat iam ibi, quod aurora ita colorata ait Ovidius:

   ^......... subitusque invita notavit~
   ^Ora rubor: rursusque evanuit, ut solet aer,~
   ^Purpureusque fieri, cum primum Luna movetur,~
   ^Et breve post tempus candescere solis ab ictu.~

	|13-105~ Item dicit quomodo vidit Angelum venire et deponere illos spiritus de
mari ad terram, cantantes illum psalmum: ^In exitu Israel~ etc. Inter
quos fingit Casellam excellentissimum cantorem se invenire, et eum
amplecti, et de amplexu vano admirari, ut Aeneas cum Anchise in simili,
Virgilio dicente:

   ^O genitor, teque amplexu ne subtrahe nostro.~
   ^Ter conatus ibi collo dare brachia circum,~
   ^Ter frustra comprensa manus effugit imago~.

Petendo a dicto Casella quomodo erat quod iam tantum tempus transierat
quod decessit, et tamen tunc veniebat ad dictum locum. Qui respondit,
ut in textu; et sic affirmat quod dicit Augustinus, ut dixi supra in
proemio istius secundi libri, scilicet, quod ^tempus quod inter hominis
mortem et ultimam resurrectionem interpositum est, animas abditis
receptaculis continet~. Et Gregorius in Dialogo asserit, quod frusto
glaciei auditus fuit etiam quidam spiritus purgans se. Et de anima
Paschasii etiam ibidem ait, quod reperta est in certis terminis se
purgare. Dicendo dictus Casella, quod cum se repperit in anno Iubilaei,
qui tunc iam per tres menses currebat, ita elevatus fuit in fauce
Tyberis, unde multos elavabat ratione indulgentiae tunc imminentis. Et
hoc realiter ad literam est intelligendum. Metaphorice vero iste
Angelus fingitur pro motu et proposito recto trahente nos de mari,
idest de statu vitioso et mundano, et ducendo nos ad virtuosa et ad
poenitudinem peccatorum iam commissorum, et ab eorum servitute. Nam,
quia humanum est peccare, angelicum abstinere, et diabolicum
perseverare, ideo talis noster rectus motus in forma angeli fingitur,
retrahens animas nostras de mari, idest de falso et impetuoso statu et
servitute mundana. Nam, ut dicit Thomas de Aquino, quantum ad vim
concupiscibilem vivendo sumus quidem in mari rubro, ubi varii fluctus
concupiscentiae sibi invicem succedunt, in quo foetor; nam voluptas, ut
aqua salsa, sitim provocat, non autem tollit. Quantum ad vim rationalem
sumus in Aegypto tenebrarum, ubi multis plagis percutimur, sicut
Aegyptus percussa est. Et hoc est quod sequitur. Ideo fingit eos
canere, ut poterant cantare Israelitici exeundo de Aegypto: ^In exitu
Israel de Aegypto, domus Iacob de populo barbaro: facta est Iudaea
sanctificatio eius, Israel potestas eius. Mare vidit et fugit: Iordanis
conversus est retrorsum... Non mortui laudabunt te, Domine, neque omnes
qui descendunt in infernum. Sed nos, qui vivimus, benedicimus Domino ex
hoc nunc, et usque in saeculum~. Et est hic unus sensus de his, qui
dicuntur in proemio huius commenti, scilicet anagogicus. Nam licet
verum fuerit hoc de facto, quod dicitur in dicto psalmo, spiritualiter
est quod in exitu animae a peccato facta est libera et in sua
potestate. Et ultimo auctor ut dicat et tangat primam causam, quae nos
tardos facit ad confessionem et ad poenitentiam, et ad dictum rectum
propositum, fingit dictum Casellam ita cecinisse, et postea Catonem,
idest virtutem honestatis, talia removisse et abominasse ad nostram
etiam moralitatem. Ad quod Gregorius: ^cum vox blanda quaeritur, sobria
vita deseritur~. Et haec pro hoc Capitulo.

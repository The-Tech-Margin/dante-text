	|1-36~

   ^Tanto eran gli occhi miei fissi ed attenti~

	Continuando se auctor adhuc etiam ad praecedentia, dicit primo
figurate qualiter per decem annos steterat relicta visione Beatricis,
idest studio theologico. Item, quomodo ille exercitus revolvit se ad
currum ad dexteram, et totus transivit antequam currus ille moveret
primum lignum, idest temonem. Hoc figurat, quod prophetiae et leges
prius processerunt, quam Ecclesia Christi se moveret, scilicet  militia
sua. Dicendo quomodo ipse cum Mathelda, idest vita activa, et Statio,
idest philosophia morali, cum dictis virtutibus reduxit se ad rotam
minoris orbitae, scilicet temporis, ad paginam novi Testamenti,
perambulando illam silvam amoenam, vacuam de nobis, culpa Evae, quae
serpenti, idest Diabolo, ^crese~, idest credidit.

	|37-84~ 
Dicendo, quomodo gryphon duxit ad arborem illam dictum currum; et
quomodo tunc propter id de sicca facta est viridis, ut fiunt hinc
arbores in Signo Arietis, quod sequitur Lascam, idest Signum Piscium;
et sic in vere. Haec arbor pro obedientia accipitur; de qua Daniel:
^videbam, et ecce arbor in medio terrae, et altitudo eius nimia... et
proceritas eius contingens coelum. Dicendo: succidite arborem, et
praecidite ramos eius: excutite folia eius, et dispergite fructus
eius... verumtamen germen radicum eius in terra sinite, et alligetur
vinculo ferreo... et cum feris eius pars eius in herba terrae~. Circa
quod et Augustinus ait: ^praecepit Dominus homini, nullo indigenti, ne
comederet de isto ligno boni et mali, ad probandum quantum esset bonum
obedientiae arbor ista, quidquid esset, vel cuiuscumque pomi, cum
dicant quidam fuisse vitem. Unde illud: patres vestri comederunt uvas
acerbas~ etc. ^Alii dicunt fuisse ficum, cum dicatur: fecerunt sibi
perizomata de foliis ficuum. Ideo dicta fuit arbor boni et mali, quia
homo qui noluit bonum a malo discernere, per praeceptum discreturus
erat. Una erat haec arbor, et bonus eius fructus; et sic numquam
perfectius potuit demonstrari bonum obedientiae, quam prohibendo a
bono, ut non ex re mala sed ex inobedientia poena esse monstretur,
sicut ex obedientia, palma. Nam si mala fuisset res prohibita, esset
sine prohibitione vitanda~. Et Ugo de sancto Victore etiam ait: ^erat
lignum scientiae boni et mali, et non a natura nomen habuit, sed ex
occasione quam praestitit: nec habuit a natura ut conferret scientiam
boni et mali, sed ex prohibitione hoc secutum erat; ut, cum cito
comederet, sciret per experientiam mali quid esset inter bonum quod
reliquerat, et malum quod invenerat~. Quae arbor, ut damnatio humani
generis, ideo sic et infructuosa, per Christum, qui obediens fuit
factus usque ad mortem, ut ait Apostolus, extitit reparata frondibus et
fructu. Et hoc est modo quod fingit istum gryphonem, istum currum,
idest Christum, Ecclesiam militantem ei arbori, idest obedientiae,
ligasse. Comparando eius somnolentiae actum ad id quod ait Ovidius,
scilicet quod Iupiter iacuit cum quadam nympha nomine Io, quam Iuno
uxor eius in vaccam mutavit, et Argo ipsam recommendavit, qui cum suis
centum oculis vigilanter semper custodiebat. Iupiter vero ad ipsam
liberandam Mercurium misit, qui cum fistula sua sonando oculos Argi,
non tamen omnes, dormire disposuit. Et petendo Argus unde primo dictum
instrumentum inventum est, Mercurius dixit, quod quaedam nympha nomine
Syringa adamata fuit a Pane Deo pastorum, quem fugiendo dicta Syringa
devenit ad Ladonem fluvium; quae transire nequendo rogavit eum ut
aresceret, et ita fecit, et effectus est quaedam palus arundinosa, in
qua se occultavit, et suspiriis suis dictas arundines sonare faciebat.
Unde ait:

   ^Naias una fuit, nymphae Syringa vocabant...~
   ^Dumque ibi suspirat, motos in arundine ventos~
   ^Effecisse sonum tenuem, similemque querenti~ etc.

In qua narratione omnes oculi dicti Argi coeperunt dormire. Tunc eum
Mercurius occidit, et Io liberavit. Integumentum: Graeci iuxta dictum
flumen Ladonis septem artes invenerunt, quas Pan, idest Roma, mediante
Syringa sic mutata in arundinem, idest de graeco in latinum mutatis
scientiis dictis, habuit. Comparando eius excitationem ad id quod
dicitur Mathaei 17+o~ et Marci 9+o~, scilicet: ^assumit Iesus
Petrum, et Iacobum, et Ioannem... et ducit illos in montem excelsum...
Et transfiguratus est ante eos. Et resplenduit facies eius sicut sol...
Et... apparuerunt illis Moyses et Elias. Et dixit Petrus: Domine, bonum
est nos hic esse: si vis, faciamus hic tria tabernacula, tibi unum,
Moysi unum, et Eliae unum. Adhuc eo loquente, ecce nubes lucida
obumbravit eos: et ecce vox de nube dicens: hic est filius meus
dilectus, in quo mihi bene complacui. Et audientes discipuli
ceciderunt, et Christus eos vocavit, et eum solum viderunt; dicentes ei
in recessu: quid ergo Scribae dicunt quod Eliam oporteat primum venire?
Qui respondit: Elias iam venit, et non cognoverunt eum~. Et hoc dicit
quod maiores somni etc. Floriti mali sanctos significant.

	|94-141~ 
Inde dicit quomodo Beatrix, idest theologia, super radice illius
arboris, idest virtutis obedientiae, sedebat tamquam humor vivificans
eam, ostendendo ei persecutiones novas Ecclesiae, quae a tempore
Christi citra fuerunt et esse debent. Nam primo theologia et scientia
Ezechielis sibi ostendit in suo 17+o~ Capitulo hoc quod vidit de
aquila, dum dicit: ^aquila grandis, magnarum alarum, longo membrorum
ductu, plena plumis.... venit ad Libanum, et tulit medullam cedri.
Summitatem frondium eius avulsit~. Quam aquilam vocat avem Iovis. Et
Virgilius dicens:

   ^Aspice bis senos laetantes agmine cycnos,~
   ^Aetherea quos lapsa plaga Iovis ales aperto~ etc.

In qua aquila vult significare decem persecutiones Ecclesiae sub signo
aquilae factas, scilicet, imperii Romani. Nam ut ait Augustinus in
18+o~ de Civitate Dei: prima persecutio post Christum fuit in
Ecclesia, idest in universitate Christianorum, facta per Neronem:
secunda per Domitianum: tertia et quarta per Traianum et Antoninum:
quinta et sexta per Severum et Maximinum: septima et octava per Decium
et Valerianum: nona et decima per Aurelianum, Diocletianum et
Maximianum. Undecima, quae nondum fuit, erit per Antichristum, pro quo
figurat iste auctor draconem, secundum unum sensum, de quo infra dicam.
Vulpes, de qua subdit, figurat impetum Maomethi, de quo dixi plene
supra in Inferno, Capitulo XXVIII. Et quia eius haeretica et scismatica
erronea scientia et ficta fuit, et sine medulla veritatis, ideo fingit
Beatricem, idest theologiam nostram, eam confundere. Ad hoc ait
Psalmista: ^ipsi vero in vanum quaesierunt animam meam, introibunt in
inferiora terrae. Tradentur in manus gladii, partes vulpium erunt~. Ubi
dicit glosa: vulpes, idest dolosi scismatici. Et Christus de Herode
dicit in Evangelio: ^dicite vulpi illi~. Ad hoc adaptatur quod ait
Hieronymus super Biblia: ^si historiam respicias, verba simplicia sunt:
si in litteris sensum latentem inspexeris, Ecclesiae paucitas, et
haereticorum contra Ecclesiam bella narrantur~. Secundario, aquila
figurat imperialem largitatem Constantini, qui replevit currum, idest
Ecclesiam, plumis, idest temporalibus bonis. Et legitur tunc fere
auditam vocem in aere Romae dicentem: ^hodie infusum est venenum in
Ecclesia Dei~. Draco figurat, ut dixi, Antichristum; vel figurat, ut
auctor dicit in sequenti Capitulo, dum dicit: scias quod vas, quod
serpens rupit etc., cupiditatem subsecutam pastorum Ecclesiae circa
temporalia, quae ut draco eos inflammant ad non observandum verbum
illud Christi: ^quae sunt Dei, ut spiritualia, reddantur Deo; quae sunt
Caesaris, reddantur Caesari, ut temporalia~. Quod praevidebat Isaias
60+o~ Capitulo dum dixit: ^ponam te in superbiam saeculorum, gaudium
in generationem et generationem, et suges lac gentium et mamilla regum
lactaberis~. Et Ioannes 13+o~ Apocalipsis ait: ^et admirata est
universa terra post bestiam. Et adoraverunt draconem, qui dedit
potestatem bestiae~. Et David: ^draco iste, quem formasti ad illudendum
ei~; tamquam primo factus sit malus, invidus diabolus etc. Et in
Decretis dicitur de clericis, maxime quos amor dominationis invasit:
^iugum disciplinae Ecclesiae fecit respuere; nam sacerdos sicut nullo
peccato debet implicari, ita nulla cupiditate debet violari~. Et in
sacra Scriptura: ^post concupiscentias tuas non eas; mens enim
potentiae avida nec abstinere novit a vetitis, nec gaudere concessis~.

	|142-160~ 
Illa septem capita et cornua decem significant id quod dixi supra in
Inferno, Capitulo XIX. Meretrix figurat, etiam ut dixi ibi, dissolutam
praelationem Pastorum Ecclesiae. Gigas figurat regimen et potentiam
regum Franciae tenentium gubernationem Ecclesiae, ut homo amasiam. Qui
rex, si perpendat ut Ecclesia alibi respiciat, ut modo fecit secundum
fictionem auctoris, flagellat eam, ut patuit in Bonifatio octavo, in
cuius persona gubernatio Ecclesiae sic fuit percussa motu dicti regis,
dum dictus Bonifatius nollet in totum subesse sibi. Et hoc est quod
dicit, scilicet, quomodo traxit eam secum per silvam, idest quod fecit
ut Curia romana tracta est ultra montes in suo territorio de Roma. Et
haec pro hoc Capitulo.

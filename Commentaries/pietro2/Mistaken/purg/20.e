	|1-24~

   ^Contra miglior voler, voler mal pugna~

	Continuando se auctor ad praecedentia, dicit quod cum umbra dicit
Papae voluisset loqui adhuc plus, sed melius fuit non velle loqui
meliori ratione; unde ostendit nos debere velle semper quod melius sit
tam aliis quam nobis. Fingendo se ibi reperire umbram Ugonis Ciapettae,
nati cuiusdam beccarii parisiensis, et qui fuit principium et radix
huius praesentis genealogiae Francorum regum. Nam prima genealogia
incipit a Marcomiro, qui sua probitate in bello a Gallicis eorum dux
fuit constitutus et ibi mortuus est; unde Pharamundus eius filius
factus est primus rex, et ex eo 27 reges descenderunt. Secunda
genealogia a Pipino incipit, patre Karoli magni, de quo descenderunt 15
reges. Tertia incipit a dicto Ugone et huc usque, scilicet in 1340,
fuerunt reges 19. Qui Ugo modo fingitur per auctorem dicere ea quae
sunt suasiva ad contrarium vitii avaritiae, scilicet ad largitatem et
liberalitatem, sive temperantiam. Et primo de temperantia dicit, quae
contrariatur cupiditati; unde Glosa super Mathaei Capitulo 5+o~
^Temperantia est refrenatio cupiditatis ab his quae temporaliter
delectant~. Per exemplum hospitii, in quo maior domina mundi, scilicet
Virgo Maria, Christum Dominum nostrum peperit. Unde Lucae 2+o~
dicitur: ^factum est autem, cum essent ibi, impleti sunt dies ut
pareret Maria. Et peperit filium suum primogenitum, et pannis eum
involvit~, scilicet, Iesum filium Dei, ^et reclinavit eum in praesepio,
quia non erat eis locus in diversorio in terra Bethleem~.

	|25-27~ 
Item per exemplum Fabritii, qui secundum quod scribitur per Vegetium,
de re militari in quarto libro, dum esset consul Romae, legatis
Epirotarum sibi aurum multum offerentibus, renuit, etiam ut Curius
fecit, qui secundum Tullium Samnites multum aurum offerentes reiecit,
dicens: ^scio populum Romanum non velle aurum, sed habentibus aurum
imperare~. Ad quod Cassiodorus ait: ^regnantis facultas tunc fit
ditior, cum remittit et acquirit nobiles thesauros famae, neglecta
pecuniae vilitate~. Fabritius aurum Pyrrhi regis expulit, et medico
dicti Pyrrhi regis expulit, et medico dicti Pyrrhi promittente venenum
ipsi Pyrro se daturum, monuit ipsum Phyrrhum eius insidias evitare;
quod fuit auro non vinci, et veneno non vincere. Et tunc Pyrrhus
praedictus ait: ^iste vere est Fabritius, qui a virtute, sicut sol a
suo cursu, non potest averti~.

	|31-33~ 
Tertio tangit de virtute largitatis, quae contrariatur avaritiae, per
exemplum Domini sancti Nicolai, in cuius Legenda scribitur, quod dum
Epiphanius ditissimus Romanus pater eius decessisset, relicto dicto
sancto Nicolao eius filio in puerili aetate, quod dictus sanctus
Nicolaus moribus et sanctitate plus omni die crescebat, et divitias
suas pauperibus comunicabat. Contingit illo tempore quod dum suum
vicinum nobilem, habentem tres filias virgines et nobiles, vellet
propter inopiam et quaestum habendum eas dare ad prostituendum. Quo
scito sanctus Nicolaus de nocte ivit, et clandestine per quamdam
fenestram illius patris trium virginum massam auream panno involutam in
eius salam proiecit; qua reperta in mane dictus pater maiorem filiam
maritavit. Post hoc iterum idem fecit dictus sanctus, et sic secunda
virgo nupta fuit: iterum et tertia vice idem fecit. Et dictus pater
vigilans ibi, ut sciret quis illud faceret, eum prosecutus fugientem
cognovit.

	|49-66~ 
Dicendo postea quomodo Loysius filius eius coronatus fuit primo, et
quomodo post parentelam et dotem comitis Raymundi Berlengeri plus auxit
eius sanguis cum habuit Provinciam et usurpavit inde territorium
Ponthieu et Normandiae et Vasconiae.

	|67-69~ 
Inde Karolus vetus de Apulia venit in Italiam, et vicit et occidi fecit
Manfredum et Corradinum de Soapia, et Thomam de Aquino dum iret in
Curiam Romanam, suspicatus ne Papa fieret, ut credebatur, et in itinere
fecit veneno extingui.

	|70-84~ 
Inde dicit de Karolo sine terra. Inde de Karolo Ciotto de Apulia, qui
anno Domini 1283 in gulpho iuxta portum Neapolitanum devictus et captus
fuit, existens princeps Tarentinus, cum 40 galeis per Dominum Roggierum
de Loria, Ammirallium tunc Domini Iacobi regis Aragonae, et ductus ad
civitatem Messinae, et ibi exivit captus cum Baronibus. Et omnes alios
occidi fecit dictus Ammirallius. Qui etiam Karolus Beatricem eius
filiam pro triginta millibus florenis concessit in coniugem Marchioni
Azzoni de Este.

	|85-87~ 
Inde dicit de captura Papae Bonifatii, quam rex alius Franciae per
Colomnenses ordinavit, quae fuit in 1303 in Anagnia. Et sic captus
fuit, qui Christum repraesentabat; non advertendo id quod legitur de
Alexandro qui, dum in Die civitate Macedoniae esset, Deus ei in somnio
apparuit in habitu summi pontificis, iubendo ei confidere Asiam
obtinere. Qui ei credidit, et ita evenit. Inde iratus cum Iudaeis
dictus Alexander semel veniens versus Iudaeos et versus Ierusalem, ut
eam destrueret, tunc summus pontifex Iudaeorum in pontificalibus
exivit, et ivit obviam Alexandro. Quem cum Alexander vidisset,
descendit de equo, et reverentiam sibi fecit. Tunc Parthenius eius
miles reprehendens Alexandrum quaesivit quare hoc fecit; et respondit
Alexander: ^non sacerdotum principem adoravi, qui principatum
sacerdotii gerit; nam in somnio Deum in tali habitu vidi~.

	|91-102~ 
[91-93] Item praedicit quod factum fuit contra Templarios, quorum ordo
ad instantiam regis Franciae fuit annullatus. [94-102] Ultimo
apostrophat ad Deum dictus Ugo, quasi in psalmo dicens: ^Deus iudex
iustus, fortis, et patiens, numquid irascitur per singulos dies?~ Dicit
Glosa: ^non, sed expectat per singulos dies si ad poenitentiam veniat;
alias fortius punit~. Et Seneca: ^cavenda est maxime iudicis ira in
puniendo, in qua nemo habet mediocritatem, quae est inter nimium et
parum~. Et super dictam commemorationem Virginis unicae sponsae
Spiritus sancti, ut suasivam causam ad temperantiam, liberalitatem et
largitatem, ut dixi supra, dicit quod faciunt in die: hoc est, quod dum
talia reminiscimur, sumus in luce divina, et per contrarium dum
reminiscimur ea, quae sunt refrenatoria avaritiae, ut turpia et
infamosa, sumus quodammodo in nocte.

	|103-105~ 
Incipiendo ab avaritia Pygmalionis filii regis Beli de Tyro, et fratris
Didonis, interficientis Sychaeum virum Didonis praedictae, sororis
eius, ut depredaretur eius divitias. De quo Virgilius in primum:

   ^Imperium Dido Tyria regit urbe profecta,~
   ^Germanum fugiens. Longa est iniuria, longae~
   ^Ambages; sed summa sequar fastigia rerum.~
   ^Huic coniux Sychaeus erat, ditissimus agri~
   ^Phoenicum, et magno miserae dilectus amore:~
   ^Cui pater intactam dederat, primisque iugarat~
   ^Ominibus, sed regna Tyri germanus habebat~
   ^Pygmalion, scelere ante alios immanior omnes.~
   ^Quos inter medios venit furor. Ille Sychaeum~
   ^Impius ante aras, atque auri caecus amore~
   ^Clam ferro incautum superat, securus amorum~
   ^Germanae~ etc.

Et ex hoc vocatus proditor. Et quia cognatum occidit, vocatur
parricida; nam ita punitur lege Pompeia de parricida, sicut occidens
patrem suum.

	|106-108~ 
Secundo de avaritia Midae regis Thraciae dicit, cuius historiam Ovidius
sic ponit in XI. Bacchus Deus Thebanorum habens sacerdotem quemdam
nomine Silenum dilectum sibi valde, cum eum dimisisset semel, captus
fuit a pastoribus Midae praefati, et Mida Baccho remisit. Ex quo
Bacchus dixit Midae: pete quidquid vis. Et tunc petiit quod, quidquid
tangeret, fieret aurum. Unde ait:

   ^Huic Deus optanti gratum, sed inutile fecit~
   ^Muneris arbitrium, gaudens altore recepto.~
   ^Ille male usurus donis ait: effice quidquid~
   ^Corpore contigero, fulvum vertatur in aurum.~

Et sic dictus Midas, hoc sibi concesso, moriebatur siti et fame, cum et
dapes et libamina sua aurum efficiebantur. Propter quod adhuc misertus
est Bacchus ipsius, et misit eum ad Pactolum fluvium, ut ibi se
lavaret; et ita facto, restitutus est ad pristinam conditionem, et ille
fluvius totaliter aurum est factus.

	|109-111~ 
Item avaritia Acham, de quo Iosue Capitulo 7+o~ dicitur, qui dum
praevaricatus esset praecepta Dei, quae erant ut nemo acciperet aurum,
argentum, vel spolia de civitate Ierico, ubi erat Iosue cum toto populo
Israel in obsidione, sed omnia Deo consecrarentur, et dicta civitate
capta dictus Acham cupidus aliqua spolia subtraxit, de quo Deus iratus
est contra Iosue et dictum populum. Unde Iosue orante scivit quod Acham
ista fecit, unde lapidavit eum.

	|112-117~ 
Inde tangit de avaritia Ananiae et Saphyrae eius uxoris, de qua in
5+o~ Actuum Apostolorum dicitur; scilicet, quod dum universa gens
sequeretur Apostolos, proposuerunt isti etiam eos sequi, et vendiderunt
agrum suum et obtulerunt, retenta, praeter illam pecuniam, parte
aliqua, dicendo Petro: ^tibi damus omnia~. Quibus Petrus ait: ^cur
tentat cor vestrum Satanas?~ Et statim ibi ceciderunt mortui. Item de
avaritia Heliodori et eius Domini, de quo habetur 2+o~ Machabaeorum;
scilicet, quod dum templum Ierusalem esset oblationibus ditatum valde,
quidam Simon de tribu Beniamin praepositus dicti templi, odio principis
sacerdotum ivit ad Apollonium ducem Syriae et dixit haec ei, et ille
dixit regi. Qui rex misit Heliodorum ad dictum templum spoliandum; qui
dum intrasset templum et sacristiam, ut spoliaret eam thesauro,
apparuit ibi equus habens sessorem terribilem, qui cum omni impetu
calcitravit dictum Heliodorum; et occisus fuisset, nisi defensatus
fuisset per sacerdotes templi: et sic vacuus recessit. Inde dicit de
avaritia Polymnestoris occidentis Polydorum, filium regis Priami,
pecunia; de quo vide quod scripsi in Capitulo 30+o~ Inferni supra.
Item de avaritia Crassi consulis Romani, qui anno ab urbe condita 297
in Syria collega Pompei contra Parthos est missus; homo avarus adeo,
quod totum templum Ierusalem spoliavit. Qui dum esset in obsidione
circa civitatem Carrae in Assyria, pactus est cum civibus illius terrae
inde recedere, pecunia. Quo facto dictam terram intravit immunitus, et
captus est, et fusum aurum est in eius guttur. Unde Lucanus:

   ^Arma ducum dirimens miserando funere Crassus~
   ^Assyrias Latio maculavit sanguine Carras.~

	|124-132~ 
Inde comparat tremorem illius montis insulae Delos, adeo  ita dicta
quia prima insula fuit quae apparuit post diluvium; nam Delos grecae,
latine ^manifestatio~. Circa quod notandum est, quod quidam nomine Ceus
habuit duas filias, scilicet Asteriam et Latonam; et cum Iupiter
concumbere vellet cum Asteria praedicta, Iuno uxor Iovis ipsam Asteriam
convertit in insulam Ortygiam nomine, sive Delos. Unde Iupiter postea
cum Latona concubuit; ad quam gravidam existentem Iuno Phythonem
serpentem misit ad partum impediendum. Sed ipsa Latona effugit ad
dictam insulam Delos, et ibi peperit Apollinem et Dianam, idest Solem
et Lunam; qui postea dictum Phythonem occiderunt, et ex tunc dicta
insula semper firma mansit, quae ante semper tremebat. De qua Ovidius
in 5+o~:

   ^Latonam praeferre mihi, cui maxima quondam~
   ^Exiguam sedem pariturae terra negavit?~
   ^Nec coelo, nec humo, nec aquis Dea vestra recepta est.~
   ^Exul erat mundo, donec miserata vagantem~
   ^Hospita tu terris erras, ego, dixit, in undis,~
   ^Instabilemque locum Delos dedit. Illa duorum~ etc.

Latona, idest religio, quae firmat omne instabile: pariens Apollinem,
idest sapientiam, et Dianam, idest castitatem.

	|133-151~ 
De quo tremore et de quo cantu, ^Gloria in excelsis~, Virgilius et
auctor ita stupefacti erant, ut fuerunt pastores, qui primo in Bethleem
audiverunt in nativitate Christi Angelos idem canentes, ut in Luca,
Capitulo 2+o~ ibi: ^pastores erant in regione eadem vigilantes, et
timuerunt Angelos videntes et dicentes: gloria in excelsis Deo~ etc.
Figurat enim dicta tremitio, quod bene dispositi, et se a vitiis
purgantes, quodam zelo tremunt, dum vident aliquem de eis in gloria
sublimari, ut modo de Statio contigit. Et haec pro hoc Capitulo.

	|1-24~

   ^Quando si parte il gioco della zara~

	Hoc Capitulum continuatur cum superiori, et est pulcrum, clarum,
facile et absque allegoria, et tamen totum tropologicum, hoc est
morale. Continet igitur sex articulos morales; nam primo moralizat,
suadendo nos viventes orare et bene facere pro defunctis. Secundo nobis
suadet fortitudinem animi circa amissionem liberorum. Tertio suadet
homines ad invicem se diligere debere. Quarto pacem suadet, et guerram
detestatur. Quinto ostendit, imperatorem non superessendo, abundare
tyrannos. Sexto circa observationem legis nos debere esse stabiles, et
non incostantes.
	Ad primam igitur probandam, et etiam ad omnes alias, per locum ab
auctoribus veniamus. Et primo quod orare, ut dixi, pro defunctis
debemus, ut ait Gregorius recitaturus in Decretis, dicens: ^animae
defunctorum quatuor modis solvuntur, aut oblationibus sacerdotum, aut
precibus sanctorum, aut charorum eleemosynis, aut ieiunio cognatorum~.
Et hoc indubie; nam dicit Augustinus, quod pro valde malis non est
orandum, nec pro valde bonis, quod iam et damnati et beatificati sunt.
Sed nec pro mediocriter malis est orandum ut liberentur, sed ut in
inferno eorum poena minuatur. Sed pro mediocriter bonis, ut sunt isti
de Purgatorio, orandum est, ut hic auctor ostendit. Nec obstat dictum
Virgilii in VI ubi introducit Palinurum existentem inter inferos sic
rogare Aeneam:

   ^Da dextram misero, et tecum me tolle per undas,~
   ^Sedibus ut saltem placidis in morte quiescam.~
   ^Talia fatus erat, coepit cum talia vates....~
   ^Desine fata Deum flecti sperare precando.~

Et hoc est quod hic tangit auctor iuxta illud: ^distingue tempora, et
concordabunt scripturae~. Nam cum tunc gratia esset disiuncta, idest
separata a Deo in nos ratione etc. Verum hodie cum in tempore gratiae
simus, tantus fervor potest esse in momento, quod supplet et adimplet
quod cursus plurium annorum debebat purgare. Argumento de Maria
Magdalena et de latrone crucis, qui uno momento propter fervorem
poenitentiae et charitatis liberati sunt ab illis criminibus, ad quae
purganda diu stare aliter debuissent. Et sicut etiam de multis aliis;
nam tanta potest esse charitas et fervor orantis etc. Nominando inter
illos ibi sic rogantes spiritum domini Benincasae iudicis, de Laterina,
Districtus Aretini, qui occisus fuit per Ghinum Tacchi de terra
Asinelongae, Districtus Senensis, dum assideret in palatio Communis
Senatus Romae, eo quod cum esset assessor Senis Turinum, fratrem dicti
Ghini, sententiavit ad mortem. Alius, quem non nominat, de Aretio, et
qui fugiendo necatus est, fuit Guccius de Petramala; qui dum ordinasset
quamdam cavalcatam ad dictam terram Laterinae contra certos de Bostolis
ibi manentes, inimicantes ei, tunc dicti Bostoli cum gente
Florentinorum ibi occultata aggressi sunt eum, et fugando eum in flumen
Arni suffocatus est. Comes Ursus occisus proditorie a suis consortibus
et propinquis, fuit de  Comitibus Albertis. Petrus de Broccia, baro
regis Franciae, suspensus ad instantiam reginae Franciae, filiae Ducis
Abrabantiae, invidia potiusquam delicto. Bonus Marzucchus fuit miles
quidam de Scornizanis de Pisis, et Frater minor, qui dum semel occisus
esset quidam eius filius nomine Farinata per dominum Beccium de
Caprona, ipse idem frater Marzucchus cum aliis Fratribus obsequiis
canendo interfuit, et quos repperit ibi ad dictum funus, cum pluribus
pulcris verbis, ut fortis et constans, multis lacrimis effusis,
viriliter licentiavit gratias iniungendo.

	|25-57~ Et ex hoc auctor secundam moralitatem introducit, ut circa talia fortes
consistamus. Ad hoc faciunt infrascriptae auctoritates. Dicit enim
Boetius: ^hoc tamen prospexisse sufficiat, quod naturarum omnium
productor Deus, idem ad bonum dirigens cuncta disponit~. Et Seneca:
^vir bonus et fortis, quidquid acciderit, aequo animo sustinebit; scit
enim accidisse ex lege divina, ex qua universa procedunt~. Et alibi:
^non affligitur sapiens liberorum vel amicorum amissione: eodem modo
fert eorum mortem, quo suam expectat~. Et alibi: ^Deus optimus quemquam
aut mala valetudine, aut luctu, aut incommodis afficit, quia in castris
periculosa fortissimis imperantur~. Et Macrobius: ^fortitudo virtualis
est, animum super periculi metum agere, nihil nisi turpia timere, et
adversa et prospera tolerare fortiter~. Et Anaxagoras, audita morte
filii, ait: ^non inexpectatum aut novum nuntias; illum enim ex me natum
sciebam esse mortalem~. Ut Cato Uticensis simili nuntiatione dixit:
^satisfecit vere filius meus, qui erat mortalis~. Auctor festinando
iter dicit: ^ille mons umbram iacit~; ubi utitur verbis Virgilii in
Bucolicis:

   ^Et iam summa procul villarum culmina fumant,~
   ^Maioresque cadunt altis de montibus umbrae;~

quod est sero appropinquante.

	|58-75~ Fingendo se reperire ulterius procedendo umbram Domini Sordelli de
Mantua, quem dicit congratulatum esse sic Virgilio ratione eiusdem
patriae. Ad hoc inducit tertiam moralitatem, scilicet quomodo
compatriotis nostris debemus esse charitativi. Unde Macrobius: ^pietas
est, per quam sanguine coniunctis et patriae benevolus affectus et
diligens tribuitur cultus~. Et quia in Italia haec male servantur, cum
tota die se invicem cives expellant, eos derobando et domos destruendo,
ut etiam de eis Lucanus ait, ibi:

   ^At nunc semirutis pendent quod moenia tectis,~
   ^Urbibus Italiae lapsis quoque moenia muris,~

exclamat contra eam, ut dicit textus, dicendo eam sine pace, et in
guerra.

	|76-87~ Et ex hoc inducit quartam moralitatem, scilicet de pace desideranda et
guerra finienda. Quod pax sit res desideranda dicit Cassiodorus: ^omni
quippe regno desiderabilis debet esse tranquillitas, in qua et populi
proficiunt et utilitas gentium custoditur. Haec est enim bonarum artium
decora mater: haec mortalium genus reparabili successione multiplicans,
facultates protendit, mores excolit, et tantarum rerum ignarus
agnoscitur, qui eam minime quaesisse sentitur~. Et Ambrosius: ^parvae
res concordia crescunt, magnae vero res discordia delabuntur~. Ad
detestationem vero guerrae ait Psalmista, dicens de talibus guerram
facientibus: ^contritio et infelicitas in viis eorum, et viam pacis non
cognoverunt~. Et Samuel dixit ad regem Saul, ut habetur primo Regum,
Capitulo XV. ^Sicut fecit absque liberis mulieres gladius tuus, sic
absque liberis erit inter mulieres mater tua~. Addendo: quid prodest
quod imperator Iustinianus aptavit tibi fraenum, o Italia, in legibus
colligendis etc. Quae leges constringunt hominum vitas, ut fraenum,
equum. Unde et Virgilius de Aeolo rege ventorum in simili sic ait:

   ^Sed pater omnipotens speluncis abdidit atris~
   ^Haec metuens, molemque et montes insuper altos~
   ^Imposuit, regemque dedit qui foedere certo~
   ^Et premere et laxas sciret dare iussus habenas.~

Item ad hoc Boetius ait in I ^Deus frequentia civium non depulsione
laetatur, cuius agi frenis, atque obtemperare iustitiae summa libertas
est~.

	|88-138~ Deinde exclamat contra gentem praesentem dicendo, quod deberet
desiderare imperatorem esse et assidere. Et ex hoc inducit quintam
moralitatem, scilicet quod bene esse mundi facit existentia Monarchae;
et hoc prosequitur plene iste auctor in primo suae Monarchiae. Ad quod
ait Boetius:

   ^O felix hominum genus,~
   ^Si vestros animos amor,~
   ^Quo coelum regitur, regat!~

Et hoc est quod dicit, si bene advertimus, quod Deus notat nobis cum
suo exemplari, ut unico motore regimus, ut coelum quod est huic mundo
ut exemplo exemplar, licet tendant ad diversa. Unde Christus hoc
approbans dixit: ^Quae sunt Caesari reddantur Caesari~ etc. Et
Apostolus subdens dixit: ^subiecti estote omni humanae creaturae
propter Deum: sive regi quasi praecellenti; sive ducibus tamquam ab eo
missis~. Unde Gregorius in Decretis: ^in apibus princeps unus est,
grues unam sequuntur, sic unus imperator~. Et facit ad praedicta quod
legitur Exodi, capitulo 25+o~, ubi dictum fuit Moysi, quod omnia
faceret secundum exemplar sibi in monte monstratum. Nam, ut ait Thomas
in Secunda Secundae, quaestione 104, ^sicut actiones rerum naturalium
procedunt ex naturalibus potentiis, ita etiam operationes humanae
procedunt ex humana voluntate. Oportuit autem in rebus naturalibus ut
superiora moverent inferiora ad suas actiones per excellentiam
naturalis virtutis collatae divinitus. Unde etiam oportet in rebus
humanis quod superiores moveant inferiores per suam voluntatem ex vi
auctoritatis divinitus ordinatae~. Nam essemus aequales, si omnes
vellemus esse boni; sed quia aliqui peccare volunt, necesse est quod
aliquis sit maior, qui puniat excessus alterius; non quidem minores, ut
in Angelis. Nam dicit Apostolus: ^dum mundus iste durabit, homines
praeerunt hominibus, Daemones Daemonibus, Angeli Angelis; cum enim Deus
erit omnia in omnibus, cessabit omnis praelatio; tum non ordo vel
maioritas; aliquis non erit maior alio, nam in domo patris mansiones
multae sunt~. Nam homo est animal sociabile, et ideo in domo de domo,
in vicinia de vicinia procedit in regno. Ideo imperium et monarchia
necessarium fuit secundum Philosophum, ne dicatur quod fuerit per vim
imperium quaesitum, scilicet ratione praedicta. Nam vis non fuit belli
causa movens et finalis, sed potius instrumentalis, ut sunt ictus
martelli causa instrumentalis cultelli, et anima fabro motiva causa. Et
ideo dicitur imperator, quia omnibus debet imperare, et nemo sibi. Ideo
Monarchia a ^monos~, quod est ^unum~, et ^archos~, princeps. Item
dicitur princeps ex ^primum~ et ^capio~, quasi primum capiens locum.
Debet enim esse rectus, iustus et aequus, attendere ad bonum comune.
Unde Isaias 22+o~ ^Princeps ea quae sunt digna principe gerat~. Et
prosequendo, advertendum est quod post Fredericum secundum Sveviae,
electus rex Romanorum Rodulphus, postea filius Albertus, Arnulphum
quemdam alium electum discordia, bello superavit et occidit. Qui
Albertus neglexit, et etiam dictus eius pater, venire in Italiam, et
sic acceperunt imperium per bredellam fraeni; sed in sella, idest in
Roma, non apprehenderunt, idest non venerunt in Italiam ad coronam.
Ideoque exclamat ita contra dictum Albertum, ut dicit textus, qui
consensit electioni et coronationi argenteae primae quae fit in
Alemannia per Archiepiscopum Coloniensem, ut fraeno equi, sed ad
stipendium, idest ad coronam ferream, quam recepit a Mediolanensi
Archiepiscopo in terra Mondicensi, nec ad auream, quasi ad ascensum
sellae equi, quam recepit a Papa in Roma in Ecclesia sancti Petri, ad
altare sancti Mauritii, minime processit. De quo secutum est quod in
Verona est facta pars Montecchia et pars Comitum; in Cremona
Cappelletti et Troncaciuffi: in Urbeveteri pars Monaldeschia et
Philippesca; et sic de aliis. Dirigendo sermonem ad Deum, quare hoc sit
quod civitas omnis Italiae sic patitur esse sub tyrannis; et respondet
ipse sibi quod fit ad correctionem nostrorum peccatorum et scismatis.
Ad quod Iob ait, et etiam Augustinus de civitate Dei in V, Capitulo
XXIX. ^Deus facit regnare hypocritam propter peccata gentium. Nullus
verius hypocrita dici potest quam qui sibi regis assumit officium, et
exhibet se tyrannum~. Et ibidem: ^prima ergo causa servitutis peccatum
est, ut homo homini conditionis vinculo subderetur; quod non fit nisi
Deo iudicante, apud quem non est iniquitas, et novit diversas poenas
meritis distribuere delinquentium~. Et Salomon ad idem ait in persona
Dei: ^per me reges regnant, et tyranni per me tenent terras~. Et Oseas
propheta ad hoc: ^dabo tibi regem in furore meo~. Tollenda est igitur
culpa, ut cesset tyrannorum plaga. Et Evaristus Papa in Decretis: ^pro
meritis subditorum disponitur a Deo vita rectorum~. Dicendo, quod
quilibet vilis et rusticus efficitur in dicta Italia, dummodo sit bene
partificus, magnus, ut ille probus romanus Marcellus, qui Gallos et
Paenos equestri bello superavit. De quo Virgilius:

   ^Aspice ut insignis spoliis Marcellus opimis~
   ^Ingreditur, victorque viros supereminet omnes.~
   ^Hic rem romanam magno turbante tumultu~
   ^Sistet eques, sternet Poenos Gallumque rebellem,~
   ^Tertiaque arma patri suspendet capta Quirino,~

idest Marti. Nam prima arma Romulus, secunda Cassius, tertia iste
Marcellus obtulit Marti; nam Viridomarum ducem Gallorum in singulari
bello superavit. Et ex hoc quod dicit quod omnes civitates Italiae sunt
sub tyrannis, est notandum, quod duplex est tyrannis secundum Thomam.
Est enim tyrannis perversum dominium, sicut regnum est rectus
principatus secundum Philosophum in 4+o~ Politicorum. Nam tyrannus
est quilibet, qui in re publica non iure principat; et ista est prima
species tyrannidis, et stat in suo vocabulo, scilicet quando unus solus
tyrannizat. Tyrannus enim talis, spreto comuni bono, quaerit privatum;
ideoque subditos diversimode gravat, secundum quod diversis modis
quaerit habere; cuius locus fugiendus est. Unde Salomon: ^longe esto ab
homine habente potestatem occidendi~. Et Virgilius:

   ^Heu fuge crudeles terras, fuge littus avarum.~

Et illud: ^leo rugiens et ursus esuriens, princeps impius super populum
pauperem~, ut in Proverbiis. Nam Tullius dicit, principem civitatis
esse habendum gloriam. Et Aristoteles ait: ^princeps cui non sequitur
honor et gloria, consequenter tyrannus efficitur. Inest enim animis
hominum ut proprium bonum quaerant~. Et haec est prima tyrannis, et
huic contrariatur monarchia. Secunda est, si fiat iniustum regnum per
plures, ut per populum unum, non per singularem hominem; et haec
tyrannis vocatur democratia, contra quam ait Salomon: ^sedes ducum
superborum destruxit Deus, et sedere fecit mites pro eis~. Et Esdras
propheta: ^liberabo gregem meum de ore eorum~. Et hoc quando populus
comprimit plebeos et facit eos pusillanimes. Unde Apostolus: ^patres,
nolite provocare filios ad indignationem, ut non pusillo animo fiant~.
Et ad hoc etiam Salomon ait: ^regnantibus impiis, ruinae hominum~. Et:
^cum impii sumpserint principatum, gemet populus~. Et alibi: ^cum
surrexerint impii, abscondentur homines~; ut tyrannorum crudelitatem
evitent. Et contrariatur ei timocratia, quae est dum multi virtuosi
regunt. Tertia tyrannis est, quae fit per paucos et virtuosos, et talis
dicitur aristocratia. Ultimo exclamat contra civitatem Florentiae,
ironice loquendo, ut ait Tullius, primo de Senectute, dicens: ^non
viribus, aut velocitatibus res magnae geruntur, sed consilio,
auctoritate, et scientia~.

	|139-151~ Item reprehendit eam de levitate et mobilitate circa leges condendas et
servandas. Ex quo elicitur sexta et ultima moralitas; nam lex debet
fieri stabilis et perpetua. Unde scribit Trogus Pompeius, Lycurgum
condidisse legem, et quia dura videbatur, simulavit adire Apollinem et
eum consulere de dicta lege; et obligavit populum ad observationem
dictae legis, donec rediret, per sacramentum. Et ivit in Cretam, et ibi
vixit ut exsul, et moriendo ibi praecepit comburi corpus suum et
pulverem in mare proiici, ne diceretur, portando ibi cinerem eius,
ipsum redivisse. Et Valerius in VI, de Zaleuco dicit, quod ut
observaret legem, quae caecabat adulterum utroque oculo, sibi et
adultero filio effodi singulum oculum iussit. Item de Charonda Thurio
ibidem ait, qui concionem intravit cum ense, idest caute, et ita
incubuit super eo; nam fecerat legem illud prohibendo sub poena mortis.
Et sic debet esse iusta lex; et si iusta, ergo durabilis. Unde idem
Valerius in VII ait, quod debet esse lex comunis et iusta, non
comparabilis telis aranearum, ut dicebat Anacharsis, qui legem dictis
telis comparabat. Nam, ut illae infirma et levia tenent, et valentia et
magna non, ita et leges; et ideo mutabiles, ut illae quae fiunt in
Octobri non durant ad medium Novembris, ut de Florentia dicit, quae
excedit civitatem Athenarum et Lacaedaemoniae. Unde habemus ius
scriptum, et non scriptum in subtilitate. Et haec ironice loquendo.
Alia in hoc Capitulo per se patent.

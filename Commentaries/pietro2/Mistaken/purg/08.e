	|1-9~

   ^Era gi@a l'ora che volge il disio~

	Auctor in hoc Capitulo, praemisso exordio ad praecedentem materiam,
scilicet dicendo, quod tempus iam erat, in quo navigantes prima die
punguntur a caritate suorum carorum dimissorum, adeo quod redire iam
retro vellent, et sic volvunt desiderium eundi ad locum relictum, quod
maxime evenit in Solis occasu, fingendo se tunc sensum auditus
reddidisse vanum: hoc est quod omnes illi praefati spiritus virtuosi
loquentes et cantantes tacuerunt. Et dicit quod unus eorum surrexit, et
petiit cum manu silentium. Similiter Ovidius dicit Iovem fecisse in
concilio Deorum, dicens:

   ^Nec tibi gratia manus, nec pietas augusta tuorum est,~
   ^Quam fuit illa Iovi, qui postquam voce manuque~
   ^Murmura compressit, tenuere silentia cuncti.~

Et Statius ad idem:

   ^Coelicolae veniam donec pater ille sedendo~
   ^Tranquillam iubet esse manu~ etc.

	|10-18~
Dicendo quod dictus spiritus tunc postea levavit ambas palmas, versus
orientem inspiciendo: ex quo vult innuere auctor modum et tempus
orandi, et versus quam partem. Circa primum, scias quod homo, sit
quantumcumque virtuosus, in hac vita orare debet ut perseveret in hac
virtute. Unde Augustinus in libro de perseverantia ait: ^multis datur
gratia, quibus non datur perseverantia~. Nam illa inchoata est quantum
ad mentem, sed non consumata quantum ad carnem. Et cum manibus
elevatis; unde Psalmista: ^benedicam te in vita, et in nomine tuo
levabo manus meas~; quod orare contra tentationes est, ut infra dicam.
Circa secundum, sciendum est, quod cum Deus sit ubique, ad omnes partes
possumus orare ad eum; licet congruentius versus orientem oremus, et
sacrificium missae celebremus. Ad quod Psalmista: ^psallite Deo, quia
ascendit super coelum coeli ad orientem~. Et Daniel in captivitate
Babylonis orabat versus templum, quod erat versus orientem; unde
Salomon etiam ait: ^mane ad solem orabis~. Dicendo quod post hoc ille
idem spiritus incoepit illum hymnum, quem Ecclesia cantat in
Completorio in remedium tentationum, ut quilibet virtuosus facere
debet, tam respectu finis diei, quam nostrae vitae; qui incipit:

   ^Te ante lucis terminum,~
   ^Rerum creator, poscimus~
   ^Ut solita clementia~
   ^Sis praesul et custodia.~
   ^Procul recedant somnia,~
   ^Et noctium phantasmata,~
   ^Hostemque nostrum comprime~
   ^Ne polluantur corpora~ etc.

	|19-21~
His praemissis, auctor dicit quod acuetur nunc subtiliter visus
intellectualis auditoris ad sequentem hanc suam metaphoricam et
figuratam locutionem, velut ad velum subtile, quod facilius penetramus
oculis quam grossum. Et ideo quod faciliter introspicere possumus,
cavendum est ne erremus in vero incluso in ipsa locutione.

	|22-24~
Vult igitur figurare primo in eo quod dicit, quod illi spiritus taciti,
pallidi, et humiles respexerunt ad coelum expectantes, hoc est quod
virtuosorum est et esse debet orare. Existentes extra Purgatorium,
idest extra statum confessionis et poenitentiae, ne ab inimico
tententur. Et licet secundum Cassiodorum oratio sit quasi oris ratio,
tamen Damascenus dicit quod est ascensus intellectus in Deum, et
petitio decentium ad eum. Ad quod Augustinus: ^quid prodest strepitus
labiorum, si induratum est cor?~ Et Bernardus dicit: ^quod
obsecrationes fiunt affectu verecundo, orationes puro, postulationes
amplo, gratiarum actiones devoto. Debet enim oratio esse fidelis, pura,
devota, discreta, verecunda et secreta~. Et licet oratio in vocem
prorumpat interdum, unde Psalmista: ^voce mea ad Dominum deprecatus
sum~; et alibi: ^laetatum est cor meum, et exultavit lingua mea~;
tamen, ut dixi, oratio porrigitur ad Deum, sed Deus cordis locutionem
cognoscit: frustra igitur vox adiungitur. Ad quod facit, quod dicitur
primo Regum de Anna orante, ibi: ^Anna loquebatur in corde suo~ etc.
Hoc igitur est, quod vult dicere dum dicit, quod taciti et humiles
respiciebant. Ad quod Salomon in Ecclesiastico: ^oratio humiliantis se
penetrat nubes~. Et Mathaeus, Capitulo 6+o~ ait: ^cum oraveris,
intra cubiculum tuum, et clauso ostio, ora patrem tuum in abscondito~.
Et Psalmista: ^respexit orationem humilium~ etc. Et licet orare semper
debeamus, ut Lucae Capitulo  18+o~ ibi: ^oportet semper orare et non
deficere~; et Psalmista: ^septies in die laudem dixi tibi~, tamen in
sero, et in ingressu noctis, quando Diabolus magis nos tentat,
potissime est orandum. Unde Petrus in Epistola ait ad haec, et suadet:
^sobrii estote et vigilate, quia adversarius vester Diabolus, tamquam
leo rugiens, circuit quaerens quem devoret~. Et Christus: ^vigilate et
orate ne intretis in tentationem: spiritus quidem promptus est, caro
autem infirma~. Ex quo Ecclesia tali hora ter pulsat ad commemorationem
Virginis Angelorum reginae, ut Angelum mittat in nostrum subsidium
contra serpentem, idest contra diabolum, magis virtuosos tales quam
alios tentantem. Unde Iacobus talibus ait: ^esse gaudium aestimate,
fratres mei, cum in tentationes varias incideritis~. Tribus enim modis
impletur omne peccatum, suggestione, delectatione, consensu. Suggestio
fit per Diabolum: delectatio per carnem: consensus per spiritum. Nam
primo serpens Evam suggessit: secundo Eva, ut caro, delectata est:
tertio Adam, ut spiritus, consensit. Secundum Gregorium et Salomonem:
^vasa figuli probat fornax, et iustos tentatio~.

	|25-27~
Et prosequendo dicit, quod ita corde orante dictis spiritibus venerunt
duo Angeli cum duabus spathis, idest cum duobus effectibus orationis.
Est enim prima spatha angelicum subsidium in hoc primo effectu
orationis, qui est, ut qui orat evitet tentationem. Unde Mathaei
14+o~ ^In tentationem intrat qui orare negligit~. Et Augustinus:
^oratio est oranti praesidium, adversario incendium~. Et ex hoc vide
quare dicat spathas focatas. Quae enim oratio est Angelis solatium, Deo
gratum sacrificium. Unde Hieronymus super Mathaeum, Capitulo 17+o~
^Hoc genus daemoniorum nunquam eiicitur nisi oratione, per quam sanatur
pestis mentis~. Secunda spatha, idest angelicum subsidium in effectu
orationis, est fomentum spei et charitatis, unde procedit. Unde Marcus
ait: ^quaecumque orantes petitis, credite quia accipietis~. Et Boetius:
^non frustra spes in Deo ponitur; preces enim, quae rectae sunt,
inefficaces esse non possunt~. Et Bernardus: ^aut dabit nobis quod
petimus, aut quod novit esse utilius~. Et hae praedictae spathae duae
sunt illa arma, de quibus ita ait Apostolus, dicens: ^induite vos
armaturam Dei, ut possitis stare adversus insidias Diaboli~. Ad figuram
etiam illorum duorum Angelorum audi Hieronymum dicentem: ^magna est
dignitas animarum, ut unaquaeque habeat ab ortu in custodem sui Angelum
delegatum~. Dicendo auctor, quod veniunt ad custodiam illius vallis,
idest status nostri mundani in tentationibus pendentis. Unde Isaias:
^super muros tuos, Ierusalem, constitui custodes~. Ubi ait Bernardus:
^benignus es, Domine, qui non es contentus nostrorum murorum, idest
virtutum fragilitate, sed custodiam angelicam nobis ponis~. Ad quod
etiam ait David: ^sub umbra alarum tuarum protege me, a facie impiorum~
etc. Et alibi: ^levavi oculos meos in montes~, idest ad coelos, ^unde
veniet auxilium mihi~. Nam vere angelica auxilia fuerunt nobis
opportuna, maxime virtuosis, considerata natura et potentia diaboli;
nam non fuit creatus malus, et etiam habet liberum arbitrium, et semper
ad bonum, et ideo quotidie meretur, et fit melior. Homo vero habet
liberum arbitrium aeque ad bonum et ad malum; modo meremur et
demeremur, et efficimur quotidie boni, seu meliores, vel peiores. Tamen
ad hoc Gregorius, hanc potentiam limitando, ait: ^qui dat potestatem,
habet aequitatem; noli timere inimicum, quia tantum facit, quantam
accipit potestatem~. Et alibi: ^qui dat tentatori potestatem, ipse
tentato praebet misericordiam~. Et in Tobia legitur: ^Raphael Angelus
apprehendit daemonium, et religavit illud in deserto~. Item Cherubin
gladium igneum habet ad custodiam ligni contra serpentem istum, idest
contra Diabolum, ut in Genesi, Capitulo III. Spathae praedictae in eo
quod sunt truncae, figurant nostra remedia contra tentationes Diaboli.
Nam debemus eas tentationes fugare, non timere; quod fit per spathas
ita truncas cuspide, idest fine. Nam non possumus occidere Diabolum,
sed fugare, exemplo Christi, qui dixit Diabolo volenti eum tentare:
^vade retro, Satana, non tentabis Dominum Deum tuum~.

	|28-30~
Viriditas ipsorum Angelorum figurat spem, quam in Angelis habere
debemus, habendo caritatem, quam habent circa nostras passiones. Unde
de Tobia legitur quod ei Angelus dixit: ^quando orabas cum lacrimis,
obtuli orationem tuam Domino~.

	|34-36~
Flavi capilli figurant perfectam eorum virtutem, ut in Michaele contra
draconem, idest Diabolum, videtur. Quod dixit de duobus Angelis solum,
figurat quod virtuosi sunt semper in medio duarum malitiarum secundum
Philosophum 2+o~ Ethicorum: ^nam virtus est habitus electivus in
medietate consistens~. Ergo duae extremitates inferuntur; nam non est
dare liberalitatem, quin sit ei extremitas, avaritia una, et
prodigalitas alia: ergo si duae extremitates, ergo duae requiruntur
reparationes, ergo duo Angeli.

	|37-39~
Et dicit quod veniunt de gremio Mariae, idest in Christo assecuti sumus
remedia angelica contra Daemones. Et quod dicit quod ille serpens,
idest Diabolus, vel diabolica tentatio, veniendo liniebat per dorsum,
figurat quod tentatio diabolica, dum nos aggreditur, leviter venit,
faciendo nos acceptabiles, ut possit nos venenare; tamen inter
virtuosos fugatur, ut hic auctor modo fingit.


	|46-84~
Et idem dicit de iudice Nino de Gallura de Sardinia, natione Pisana,
de domo Vicecomitum, primo viro dominae Beatricis, filiae Opizzonis
Marchionis de Este, quae verificavit illud Ovidii:

   ^Successore novo tollitur omnis amor.~

Et de domina Ioanna eius filia, et de domino Galeazzo Vicecomite de
Mediolano, ad cuius armaturam est vipera; cuius vexillum prius ponitur
in campo per Mediolanenses ex privilegio antiquo.


	|88-93~
Item quod dicit, quod ibi respiciebat in illo polo, idest in statu
virtuoso, et videbat tres stellas iuxta stellam, idest tramontanam, ubi
stellae tardiores sunt in rotatione propter tardiorem ambitum, in quo
loco illo die in mane viderat quatuor stellas ibidem radiantes Catonem,
significat quod primo illuminari debemus a quatuor virtutibus
cardinalibus et dirigi ad honestatem propter salutem, quae habetur et
acquiritur per purgationem; ad quam fingit se levare et ingredi portam
Purgatorii. Et istae sunt tres et quatuor stellae, de quibus ait,
irradiantes nos ad moralitatem mundanam, deinde ad beatitudinem
spiritualem. Ad hanc figuram facit quod Virgilius ait in simili,
inveniendo istos virtuosos in Elysio, dicens:

   ^Largior hic campos aether et lumine vestit~
   ^Purpureo, solemque suum, sua sidera norunt.~

	|109-139~
Ad id, quod de domino comite Malaspina dicit, quod suis, scilicet
agnatis eius, portavit amorem, etc. est, cum accepisset quamdam nobilem
dominam, per quam habuit in dotem civitatem Bussae et castrum Duosoli
de Sardinia, mortua dicta sua domina et uxore, dictam civitatem et
castrum cum suis territoriis communicavit omnibus de sua domo. Inde
pronosticatur Dantem exulare, et devenire ad standum cum certis de domo
sua praedicta, et habere magnum honorem ab eis. Et sic quod per auditum
iudicabat auctor, erat expertus de facto in sua persona; et ita fuit.
Et ita habet locum quod dicit Cassiodorus: ^verus testis est qui laudat
expertus~. Et hoc dicit evenire ante septem annos, per illa verba, quod
Sol non occidet septies in signo Arietis, in quo tunc erat, quod erit
id etc. Quod signum, ut dicit Plinius, Iovi attribuitur, et cornua eius
simulacro ponuntur; habet enim 17 stellas in capite, unam in naribus,
tres in collo, duas in summitate anterioris pedis, unam in spino,
quatuor in cauda, unam in ventre, tres in lumbo, unam in summo pede.
Alias celat, ut facit interdum verus aries iacendo. Et hoc est quod
dicit, ^infurcat~. In quo signo et in quolibet alio Sol moratur per 3a
dies, et 3a trientes horarum, et 3a besses momentorum. Et haec pro hoc
Capitulo.

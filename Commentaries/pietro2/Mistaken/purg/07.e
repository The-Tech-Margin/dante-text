	|16-39~

   ^Poscia che l'accoglienze oneste e liete~

	Auctor in hoc Capitulo, praemissa oratione Sordelli praedicti et alta
commendatione Virgilii; ad quod etiam Macrobius ait: ^gloria Maronis~,
idest Virgilii, ^talis est, quod ex multis laudibus crescit, et ex
nullis vituperationibus minuitur~; prosequitur ad tractatum illorum,
qui tardi fuerunt ad confessionem ratione officii et regiminis et
dignitatis, fingendo eos in florida viriditate, ut dicit textus, et cum
figura hac. Nam tales virtuosi in viridi fama et florida, velut in
prato, morantur in vita, et post mortem. Ad hoc in simili figura
Virgilius in persona Aeneae cum Sibilla, relictis vitiis, et veniendo
ad Elysium, idest ad locum et statum hominum virtuosorum, ait:

   ^Devenere locos laetos et amoena vireta~
   ^Fortunatorum nemorum sedesque beatas.~
   ^Pars in gramineis exercent membra palaestris.~

	|43-48~ Et quod dicit Sordellus quod post recessum Solis impossibile esset ibi
ascendere, sed descendere errando, figuratur quod sine Sole divinae
gratiae, a quo illuminamur, ad recta, dum lucet in nostra mente,
debemus et possumus ascendere; sed secus, dum non lucet, quia tunc nos
movendo, errando et in nocte iremus. De quo etiam Virgilius in simili
ait:

   ^Largior hic campos aether et lumine vestit~
   ^Purpureo, solemque suum, sua sidera norunt.~

	|88-126~
Et quia tales magnificos imperatores, reges et barones volendo
contemplari, et eorum vitam nobis reducere ad memoriam, levamus nos in
intellectu, ideo fingit nunc auctor Sordellum ipsos ostendere de loco
elevato. In simili etiam Virgilius fingit Anchisem fecisse Aeneae, ubi
ostendit virtuosos illos de Elysio, dicens:

   ^Nulli certa domus. Lucis habitamus opacis~
   ^Riparumque toros et prata recentia rivis~
   ^Incolumes: sed vos, si fert ita corde voluntas,~
   ^Hoc superate iugum et facili iam tramite sistam.~
   ^Dixit: et ante tulit gressum, camposque nitentes~
   ^Desuper ostentat; dehinc summa cacumina linquunt.~
   ^At pater Anchises penitus convalle virenti~
   ^Inclusas animas, superumque ad lumen ituras~
   ^Lustrabat~ etc.

Inde Sordellus incipit eos nominare; et primo Rodulphum de Austria
imperatorem, de quo dixi supra in Capitulo proxime praecedenti. Item
ostendit secundo umbram regis Othacherii de Boemia, per cuius medium
currit flumen Albiae, de quo Lucanus:

   ^Fundit ab extremo flavos aquilone Suevos~
   ^Albia, et indomitum~ etc.

Quod flumen recolligit omnes aquas de Boemia, et eas ducit per se in
mare. Ad alios veniendo, praesciendum est quod, secundum quod in
Chronicis Francorum legitur, in 1249 Ludovicus rex Francorum nonus,
scriptus in catalogo sanctorum, et qui hodie canonizatus est, cum
Roberto comite de Lanzano eius fratre, cruce signatus ultra mare, idest
in subsidium terrae sanctae, cum magna militia transivit Aegyptum, et
Damiatam cepit et abiit. Inde processit versus Babyloniam, et ibi
praeliatus est, et victus a Saracenis. Et dictus Comes Robertus de
campo fugit solus, et de eo postea nihil scitum fuit; et creditur quod
se in mare dolore praecipitaverit, ne sub Saracenorum servitute
veniret. Ludovicus autem captus fuit a Soldano, et se redemit dando et
restituendo Damiatam dicto Soldano, iurando etiam quod numquam iret
contra eum; et quod in signum dictae capturae, in sua moneta faceret
sculpi bovas, ut adhuc apparet in tornensibus. Et sic dictus Ludovicus
redivit in Syriam, et deinde in Franciam, et non modica ignominia.
Soldanus vero dictam civitatem Damiatae rehabitam funditus desolavit.
Modo ad propositum redeundo, ille nasutus, de quo dicit textus, est
dictus Comes Robertus, qui mortuus est sic fugiendo, et deflorando
lilium in suis banderiis laniatis. Ille autem, qui habet benignum
aspectum, est dictus Ludovicus, considerata eius vita corporali; nam
quantum ad vitam spiritualem in Paradiso est sanctificatus secundum
Ecclesiam. Ille alter, qui de palma manus facit lectum guanciae, est
Raymundus Berlingerius socer dicti Ludovici et Karoli veteris de
Apulia; cuius Ludovici et Karoli descendentes, quia non ita boni, ideo
dicit, quod pater et socer sunt malum Franciae. Vel dic quod nasutus
fuit rex Philippus filius Ugonis; ille vero cum aspectu benigno,
Guilielmus rex Navarrae, filius regis Thebaldi et socer Fhilippi regis
Franciae, filii dicti regis Philippi primi. Et hoc est quod dicit pater
et socer etc. Ille vero membrutus est Domnus Petrus de Aragona
probissimus: ille autem iuvenis, qui post eum sedet, est Domnus
Alphonsus eius filius, similis patri. Domnus Iacobus et domnus
Federicus, alii sui filii, et fratres dicti Alphonsi, non ita probi,
qui in regnis Aragonae et Siciliae successerunt, non ita in probitate.
Ad quod Tullius de officiis ait: ^optima haereditas a parentibus
liberis traditur, omni patrimonio praestantior gloria virtutis et rerum
gestarum, cui dedecori esse nefas est iudicandum~. Et ideo dicit, quod
ita raro resurgit per ramos humana probitas; quasi dicat, non a
parentibus nobilitatem et virtutem, sed a Deo, a quo ^omne datum
optimum et omne domum perfectum descendit~, ut ait Apostolus,
recognoscere debemus. Ad quod et Boetius ait:

   ^Quid genus et proavos strepitis?~
   ^Si primordia vestra~
   ^Auctoremque Deum spectes,~
   ^Nullus degener extat~
   ^Ni vitiis peiora fovens~
   ^Proprium deserat artum.~

Ille a masculo nasu est dictus Karolus vetus de Apulia, Comes
Andegaviae et Provinciae, ac rex Siciliae; cuius etiam successores
superdicti domni Petri. Nam quemadmodum Constantia filia olim regis
Manfredi, et uxor dicti domni Petri, plus potest gloriari de dicto viro
suo, quam Beatrix et Margarita filiae Karoli Ciotti, et neptes dicti
Karoli veteris, et uxores dictorum domni Iacobi, et domni Frederici,
eius Constantiae nurus, ita et uxor dicti Karoli veteris plus potest
gloriari de marito, suis nuribus. Alius, est rex Henricus de Anglia;
alius, est Guilielmus Marchio de Monteferrato, qui raptus ab
Alexandrinis mortuus est in eorum carcere: ex quo magna guerra fuit
postea, et cuius mortem homines de Monteferrato et de Canavese adhuc
plorant propter eius bonitatem et virtutem, consideratis parentibus
Marchionibus suis. Quibus spiritibus ita perlustratis, sol declinavit;
quasi indicet, ut in luce sit semper commemoratio talium. Et sic
sequitur ad aliud Capitulum. Et haec sufficiant.

	|43-48~ 
Comparando eorum discessum partitis gruibus, partim volantibus versus
montaneas Riphaeas in septemtrione, niveas semper, in capite Germaniae,
a ventis sic dictas, nam ^riphon~, idest ^ventus~, secundum Isidorum;
unde Lucanus in 4+o~

   ^Riphaeas sic solve nives, huc stagna lacusque;~

partim versus arenam Aethyopiae in meridie.

	|76-81~

   ^Mentre che s@i per l'orlo uno innanzi altro~

	Auctor continuando se ad proxime dicta, in hoc Capitulo tangit de
duobus qualitatibus luxuriosorum, scilicet, de sodomitis, qui sic se
purgantes clamant, in detestationem talis facinoris, de vindicta eius
vitii contingente in contrata, quae dicitur Pentapolis, in confinibus
Arabiae et Palaestinae, in filiis diffidentiae, ubi virtus Dei quinque
civitates, scilicet, Sodomam et Gomorrham, Seboim, Segor et Bale, cum
igne et sulphure combussit: primas tres propter peccatum sodomiae, et
duas alias ex vicinitate; et factum est ibi mare, quod dicitur mortuum;
non enim est natabile nisi a ferro, pluma vero ibi submergitur: et hoc
quia attentaverunt stuprum contra Angelos ut iuvenes hospitantes ad
domum Loth, de quo vide Genesin in Capitulo 19+o~. Notificando
dictos spiritus se peccasse in tali peccato per illa verba dicta in
triumpho contra Iulium Caesarem, scilicet, quod regina vocatus fuit.
Unde sciendum quod dum Caesar praedictus militasset in sua iuventute
sub rege Bithyniae nomine Nicomede, dictus rex ipsum stupravit, ut
dicitur. Itaque postea tempore procedente dictus Caesar secundum
Svetonium historicum consecutus fuit quatuor triumphos; alii dicunt
quinque, scilicet Gallicum ex victoria Gallorum, Alexandrinum ex
victoria Ptolaemei, Ponticum ex victoria illorum de Ponto, Africanum ex
victoria regis Iubae, Hispanum ex victoria Cnei et Sexti filiorum
Pompei; et in dicto triumpho Gallico improperatum fuit sibi hoc etc.
Circa quod notandum est, quod lex Romae erat, quod ille dux Romanus,
qui quinque millium hostium debellationem faceret, absque morte tamen
Romanorum; nam dicit Valerius quod inique triumphus concedebatur parte
urbis lacrimante; in reditu suo triumphum haberet Romae. Triumphus enim
fiebat hoc modo, quod appropinquante duce victorioso armato, procedente
ad urbem romanam super quodam curru, coronato lauro, ducto ab equis
elegantibus phaleratis, captivi et spolia et equites eum sequebantur,
inde matronae Romanae et virgines hinc inde, clangoribus et cantibus
undique insonantibus. In curru vero cum duce erat vilis servus solus,
qui ducem saepe colaphizabat, dicens: ^cognosce te ipsum, nec te
extollas~. Et ea die unicuique licebat conviciari ei. Unde in dicto
triumpho Gallico dictum fuit Caesari inter alia vituperia: ^Gallias
Caesar subegit, Nicomedes Caesarem: ecce Caesar nunc triumphat qui
subegit Gallias, Nicom edes non triumphat qui subegit Caesarem~. Et in
alio triumpho, scilicet Alexandrino, vocatus fuit centuberosus, idest
tignosus.

	|82-87~ 
Aliam qualitatem vitiosorum fingit ibi esse, scilicet, illorum qui
bestialiter, non humano modo egerunt tam cum sexu humano, sed non
debito modo et naturali, quam cum bruto sexu bestiali. Et ideo dicit
quod eorum peccatum est hermaphroditum; dicitur enim homo
hermaphroditus si habet masculinum et femininum sexum. Et ideo fingit
istos clamare se ipsos bestialem coitum reginae Pasiphaes, quae inter
schegias, idest in vacca lignea, rem habuit cum tauro, de quo dixi in
Inferno, Capitulo XII et ibi de hoc. Ad hoc ait Isidorus recitatus in
Decretis: ^sunt autem quaedam personae, quae sicut animalia absque ulla
discretione indesinenter libidini serviunt, quas ego nec minus
pecudibus comparaverim~. Dicendo quomodo in coniunctione obsculantur
se, ut denotet osculum peccatum in eis fuisse in libidine; nam Thomas
dicit: ^osculum mortale peccatum esse, si libidinose fit~, ut in
Secunda Secundae, 54+o~. Item ad id quod dicit de non recte
fornicantibus, dicitur Tobiae, Capitulo 4+o~ ibi: ^attende tibi,
fili mi, ab omni fornicatione, et praeter uxorem tuam numquam patiaris
crimen scire~.

	|91-120~ 
Fingendo inter illos spiritus auctor se invenire umbram domini Guidonis
Guinizzelli de Bononia, optimi inventoris in vulgari, qui ita audiendo
se nominare ita filiali prompta affectione, motus est adversus eum, ut
moti fuerunt Thoas et Eumenius filii Iasonis et Hypsipylis, dum in
tristitia Lycurgi regis Thraciae propter mortem filii eius etc., cuius
historiam dixi supra in Capitulo XX. Unde Statius describendo
promptitudinem amplexandi dictam eorum matrem ita recognitam, ait:

   ^Ut primum dictus Thoas per tela manusque~
   ^Irruerunt, matremque avidis complexibus ambo~
   ^Diripiunt flentes, alternaque pectora mutant~ etc.

Qui dominus Guido inter dictatores et inventores praelaudat Arnaldum
Danielem de Provincia ultra Gerardum de Bornel de terra Esidueil de
Limosino, quae est contrata inter Franciam et Bretanniam; qui magnus
fuit inventor. Alia per te vide.

	|Proemio~

   ^Poi fummo dentro al soglio della porta~

	Hoc Capitulum dividitur in duas partes. Ad primam, continuando se
auctor ad praecedentia, facit proemium quoddam, et hoc usque ibi:

   ^Io stancato, ed amendue incerti~

Ibi secunda, in qua incipit tractare de primo circulo Purgatorii; et
hoc usque in finem.

	|1-18~
Ad primam dicit, quod postquam fuit intra illam portam, idest intra
statum virtuosi propositi, sive confessionis, audivit eam portam
claudi; tamen eius sonus non revolvit eum. Hoc est, quod post
confessionem et eius sonum, idest locutionem confessantis, debemus
procedere ita quod retro per crimina ad eamdem portam, idest
confessionem, iterum non redeamus. Quod colligi potest figurative
quantum ad moralitatem in Eurydice uxore Orphei, quae retrogressa est
ad inferos propter respectionem retro talem. Anagogice, seu
spiritualiter, colligi potest in uxore Loth, de qua Genesi 19+o~,
quae etiam retrospexit dum illae civitates, scilicet Sodoma et
Gomorrha, comburerentur, quae pro luxuria huius mundi ponuntur, quae
conversa est in statuam salis. Per quae duo genera hominum accipe; nam
quidam sunt, qui perfecte relinquunt mundum, alii retro respiciunt et
redeunt ad mundum, ut dicta uxor Loth fecit. Nam mulierem magis est
redire ad mundana quam virorum, et ideo fit statua salis, idest fit
condimentum aliis ne talia faciant. Nam figurat dicta uxor Loth carnale
desiderium; unde in Evangelio: ^non qui incoeperit, sed qui
perseveraverit usque in finem~. Ibi ubi oritur motus lapidum illius
viae, figurat iterum motus humanitatis ad casum, nisi prudenter eamus,
ut fingit nunc hic auctor fecisse volendo incipere se purgare a vitio
superbiae. Dicens quod ita procedendo, venerat iam sexta hora diei, per
illa verba, quod ^scemo Lunae~, idest Luna diminuta, cum iam per duo
signa a sua rotunditate processerit, et sic erat 18+o~, et sic in
alio emisphaerio, ut in lecto quasi suo se corcando, idest subeundo sol
ibi distans per quatuor signa, veniebat iuxta esse meridiem, unde
inspiciendo etc. Et haec pro prima parte.

	|19-139~
Ad secundam partem auctor incipiendo dicere de circulo Purgatorii
primo, ubi superbia purgatur, ita procedit quod moraliter et
spiritualiter potest intelligi. Moraliter seu tropologice potest
intelligi hoc modo: nam homo hactenus vitiosus intendendo circa
virtutes, debet, ut purgatorio quodam, se purgare de vitiis, et a
vitiis, dolendo se de eis propter eorum pravum effectum et propter
eorum contrarium, scilicet bonum, non habitum et cognitum usque nunc.
Item hoc etiam idem anagogice, idest spiritualiter, intelligi valet,
scilicet in confesso et contrito, qui a peccatis se eodem modo debet
purgare. Et quia contraria contrariis purgantur, ideo primo tractans de
superbia purganda, tamquam de principaliori et maiori vitio et peccato;
unde Psalmista: ^emundabor a delicto maximo~; dicit Glosa; ^idest, a
superbia~: nam dicitur superbia mentis elatio vitiosa, quae inferiorem
despiciens, superioribus, ut paribus, satagit aequiparari; unde dicitur:

   ^Deiicit, infatuat, condemnat, deprimit, inflat,~
   ^Crimina cuncta parit, virtutem germina perdit.~

Et illud:

   ^Inquinat egregios adiuncta superbia mores;~

fingit se videre, idest contemplando, infrascripta opera humilitatis,
quae contrariantur superbiae. Nam volendo nos, ut dixi, bene a
superioribus purgare, debemus in mente nostra recurrere ad parietem,
idest ad memoriam operum humilitatis tamquam ad remedium. Unde
Gregorius: ^sicut incentivum elationis est respectus deterioris, ita
cautela humilitatis est consideratio melioris~. Et alibi: ^humilitas
omnia vitia enervat, omnesque virtutes colligit~. Itam Salomon
Ecclesiaste 13+o~ ^qui cohabitaverit humiliter, induet humilitatem~;
et e contrario. Dicendo hic figura attenta quod vidit ibi in dicto
pariete marmoreo, hoc est sibi ad memoriam reduxit sculpta proprius
quam natura posset, nedum ille subtilissimus sculptor Policretus, de
quo Tullius in secundo Rethoricae. Primo humilitatem Dominae nostrae,
de qua Lucae primo ibi: ^missus est Angelus Gabriel ad Mariam virginem
desponsatam Ioseph. Et ingressus ad eam dixit: ave, gratia plena:
Dominus tecum: benedicta tu in mulieribus. Quae cum audisset turbata
est, dicendo: quomodo fiet istud, quoniam virum non cognosco? Dixitque
Angelus: Spiritus sanctus superveniet in te, et virtus altissimi
obumbrabit tibi. Et tunc respondit: ecce ancilla Domini, fiat mihi
secundum verbum tuum~. Dicendo quomodo Virgilius, qui erat a latere
sinistro, ubi cor est in nobis, idest ratio sui cordis, secundo
revolvit eum ad aliam humilitatem, de qua scribitur in secundo Regum,
Capitulo 6+o~ de David rege, qui dum reduceret arcam sanctam, quae
figurat Ecclesiam veterem et novam, de domo Aminadab, Oza filius dicti
Aminadab posuit manus ad arcam eo quod boves calcitrabant, et percussit
eum Dominus, et mortuus est iuxta arcam. Et hoc est quod auctor dicit,
quod timetur officium non commissum. Erant enim cum David septem chori,
et victima vituli, accincti et tripudiantes in iubilo et clangore
buccinae; et cum intrasset civitatem, Michol filia Saul regis, et uxor
David, prospiciens per fenestram vidit regem salientem et saltantem
coram Domino, et despexit eum in corde suo, dicendo ei postea: ^quam
gloriosus fuit hodie rex Israel, discooperiens se ante ancillas
servorum suorum!~ Cui humiliter David respondit: ^ante Dominum, qui
elegit me potiusquam patrem tuum, ludam, et vilior fiam plusquam factus
sum, et ero humilis in oculis meis, et cum ancillis, de quibus locuta
es, gloriosior apparebo~. Igitur Michol non est natus filius usque ad
diem mortis. Tertio dicit de humilitate Traiani imperatoris, de qua
scribit Elinandus historicus in gestis Romanorum, scilicet, quod dictus
Traianus, dum semel equum ascendisset ad bellum profecturus, quaedam
vidua accepto freno retinuit eum dicens: ^tu, Traiane, imperas, et ego
tam atrocem iniuriam patior de filio meo occiso. Cui respondit: cum
rediero, satisfaciam. Cui vidua dixit: quid si non redieris? Successor
meus, inquit, satisfaciet. Et illa: quid tibi prodest si alius
benefaciet mihi? Tu meus debitor es~. Et tunc humiliter eam
contentavit. Ac etiam ipse Traianus reprehensus de humilitate nimia,
dixit se velle esse talem imperatorem, qualem quisque privatus sibi
optaret. Prosequendo quomodo vidit purgantes spiritus in illo circulo
primo a vitio et peccato superbiae ire oneratos saxis ita graviter et
depressos, ut dicit textus. Figura est, quod superbia, quae nos fert in
altum, si debet purgari humilitate, ut a suo contrario, debet se
infimare et inclinare cum saxo, idest cum pondere conscientiae
humilitatis, quae figuratur in saxo, ut dicam infra. Ad quod Psalmista:
^conquassabit capita in terra multorum~. Et alibi: ^quoniam pones eos
dorsum: in reliquiis tuis praeparabis vultum eorum~. Item ad hanc etiam
figuram facit quod legitur de Golia occiso cum tribus lapidibus; nam
superbia, idest persona Goliae, figuratur et domari debet infimis
rebus, ut sunt lapides. Et sic vide quare saxis eos figurat sic
onerari. Ad quod Isaias: ^pedibus conculcabitur corona superbiae~.
Apostrophando ad genus humanum, quare ita se dat superbiae in hac vita
sua vili corporali; cum ita simus viles, considerata nostra conceptione
spermatica et vili, et fine nostro, qui est in vermibus. Unde
Psalmista: ^ego autem sum vermis et non homo, opprobrium hominum et
abiectio plebis~. Et alibi: ^ut sciant gentes quoniam homines sunt~.
Ergo de humo, ut vermis, nati ad recipiendam farfallam, idest animam ad
formandam passive, ut domus ad habitationem, et ut vermis farfallae,
quia anima remota, quae est forma nostra, in defectu formae remanemus
quasi athomata vermis. Athomata, ut ait Philosophus in 2+o~ de
anima, et commentator, sunt animalia nodosa, seu anulosa intus, quomodo
sunt lumbrici, et similes vermes forma carentes; in quibus caput etiam
sensualiter non apparet: de quo hic auctor respicit. Et hic finis pro
hoc Capitulo.

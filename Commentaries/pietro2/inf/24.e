	|Proemio.~  Canto XXIIII+o~ ove tracta delle pene che
poniscono li furti. Dove, tractando de ladroni, sgrida contro a
Pistolese socto el vocabol di Vanni Fucci, per la chui lengua
antedice del tempo futuro et de la settima bolgia.

	In hoc capitulo coniuncto cum sequenti auctor aggreditur
materiam illius speciei fraudis quam commictunt fures, quam
speciem fraudis subdividit in tres alias species, ut infra
videbitur; et in hoc capitulo tria facit.  Nam primo premictit
hanc suam comparationem; secundo fingit se ingredi VII+am~
bulgiam; tertio tangit de dicta prima specie fraudis furium, ut
in processu dicte partes patebunt.

	|1-5.~  Modo ad primum autor, continuando se ad proxime
dicta, fecit hanc comparationem.  In qua primo tangit quomodo dum
sol crines, idest radios -- nam vocatus est a poetis ~crinitus
Apollo~ --, temperat sub signo Aquarii, quod incipit in medio
mensis Ianuarii, quando pruine plus vigent, -- iuxta illud
Virgilii in ^Georgicis: ^Cum frigidus olim/ iam cadit extremoque
irrorat aquarius anno~ --, et etiam quomodo noctes vadunt tunc
versus meridiem.  Nam est advertendum quod, dum sol est in
principio Arietis et sic in medio mensis Martii, noctes et dies
sunt equales et tunc dicitur equinoctium.  Inde semper dies
crescunt usque ad solstitium estivum, quod est in medio Iunii, et
sic dies tunc vadunt versus polum nostrum articum ad
Septentrionem, et ex hoc ista quarta nostra habitabili lux solis
magis extenditur donec sit in dicto solstitio, in quo maior dies
est XV horarum cum dimidia.  Inde minorantur dies et, per
consequens, retrocedunt et vadunt versus Meridiem, donec sit sol
in alio solstitio yemali, quod est in principio Capricornii in
medio Decembris, ubi dies minor est octo horarum cum dimidia et
sic noctes econverso maiores ibi sunt et plus versus nostrum
dictum polum sive tramontana processerunt.  Inde incipiunt
decrescere et, per consequens, retroire debent tunc et procedere
dicte noctes versus Meridiem ad polum antarticum.

	|46-51.~  Inde notabiliter tangit hoc auctor quomodo fama
non acquiritur otio sed labore cum factis virtuosis, ut scribit
Virgilius.  Unde Seneca ^Ad Lucillum~: ^Ut virtutem occupemus et
famam scrutari pectus oportet.~  Item quomodo animus hominis
vincit omnia, dummodo cum corpore gravi, idest otioso, non se
accasiet, idest involvat sive commiscenti.  Unde Ovidius ^De
ponto~ inquit: ^Omnia deficiunt!  animus tamen omnia vincit:/
ille etiam vires corpus habere facit....~  Et hoc quantum ad
primam partem.

	|79-84.~  Veniamus ad secundam, in qua auctor fingit se
devenisse ad dictam septimam bulgiam, in qua fures sive earum
animas fingit puniri ita cum serpentibus, ut dicit textus.  Et
quod Libia cum Etyopia non actingit ad tantam multitudinem et
varietatem serpentum, ut scribit Lucanus in VIIII+o~, ubi nominat
istos eosdem serpentes qui hic nominantur proprio nomine per
auctorem, quanta est illa quam vidit ibi in dicta bulgia. Post
hoc veniamus ad primum videndo qui allegorice auctor pro
huiusmodi serpentibus, de quibus in isto et in capitulo sequenti
dicit, sentiat, ita pungentibus et transformantibus se in animas
istas, ut habetur in textu.  Et certe pro hiis serpentibus sumit
auctor hic motus dyabolicos, qui in hoc mundo inducunt homines ad
hanc cupiditatem alienarum rerum ut furtive eas res alienas
surripiant serpendo muros et parietes ut serpentes, qui dicti
sunt a ^serpo~, ^serpis.~  Unde in ^Penitentiali Romano~ dicitur:
^Membra dyaboli nuncupatur isti fures et latrones similiter etiam
qui fodiunt ut serpentes.~  Unde in ^Exodo~ capitulo XXII+o~
dicitur: ^Si perfodiens inventus fuerit fur/ et mortuus fuerit,/
non est homicidium~, nisi in die occidiatur, subaudi.

	|93.~  Tangens de natura illius lapidis qui dicitur
elitropia, qui viridis est et fere similis smeraldo et respersus
guctis sanguineis, qui in Cypro et India et Etyopia nascitur,
quia, ut scribit Albertus, si madeat suco herbe cicoree, fallit
visum in tantum ut hominem prohibeat videri super quo sit.

	|97-105.~  Et sic comparative iste spiritus, morsicatus
ita ab isto serpente ut dicit textus, ac ita consumptum immediate
rediit in eius esse, ita etiam comparative stupidus et territus
ut est ille homo, qui vi demonis cadit et resurgit -- non tamen
intelligas quod demon intret in animam eius, sed propter humorem
melinconicum divina permissione fatigare potest eius corpus --
vel qui cadit vi illius oppilationis, que dicitur epilepsis.
Secundario autem fingit tres spiritus de hiis furibus ab hiis
serpentibus ita alterari, ut dicitur hic et in capitulo sequenti,
ut tangat allegorice quomodo in isto mundo a talibus serpentibus,
idest a talibus dyabolicis motibus, homines tribus diversis modis
inducuntur ad furandum.  Nam aliqui homines sunt habituati non in
continuo proposito furandi sed, si occurrat eis res apta ad
furandum, subito et indeliberate eam furantur.

	|106-111.~  Item comparative inducit quod scribit Ovidius
in XV+o~ de ave Fenica ita dicens: ^Una est, que reperat seque
ipsa reseminat, ales:/ Assyrii fenica vocant; non fruge nec
herbis,/ set turis lacrimis et suco vivit amomi./  Hec ubi
quinque sue complevit secula vite,/ ilicis in ramis tremuleque
cacumine palme/ unguibus et duro nidum sibi construit ore./  Quo
simul ac casias et nardi lenis aristas/ quassaque cum fulva
substravit cinama mirra,/ se super imponit finitque in odoribus
evum./  Inde ferunt, totidiem qui vivere debeat annos,/ corpore
de patrio parvum fenica renasci.~

	|122-124.~  Fingendo hunc talem dictum spiritum auctor
fuisse spiritum cuiusdam perfidi homicide, scilicet Vannis,
filiis naturalis Domini Fucci de Lazariis de Pistorio, qui
furtive semel spoliavit de nocte sacrestiam sancti Iacobi,
ecclesie maioris dicte civitatis Pistorii.  Propter quod furtum
torti fuerunt aliqui alii falso accusati et inquisiti priusquam
sciretur verum, scilicet istum Vannem hoc fecisse, qui propter
hoc crimen demum suspensus est dictus Vannes.  Quam primam
qualitatem furium sive furandi nunc auctor ponit hic allegorice
in isto Vanne Fucci, quem fingit ita punctum a dicto serpente
subito destrui et iterum sic subito refici, quasi dicat: ^Licet
talis dyabolicus motus ut serpens destruxerit hominem propter
rationem extintam in eo a tali appetitu, per quam rationem homo
censetur homo et ea amissa nichil sive non homo censeatur~, tamen
quia non durat in habitu tali et proposito furandi, ideo fingit
hunc spiritum dicti Vannis refici et redire in idem, ut dicit
textus.  Aliqui alii homines sunt in continuo habitu et proposito
furandi, occurrat eis res apta ad furtum vel non.  De quorum
secunda qualitate tangit auctor allegorice in capitulo sequenti
in persona Angeli de Brunelleschis de Florentia cuius spiritum
fingit cum tali serpente, idest cum tali continuo proposito
furandi, uniri et compaginari ita quod unum efficiantur et in
tali forma remanere nec redire ad humanam.  Est et tertia
qualitas hominum furantium in hoc mundo non ut tales sint in
continuo proposito furandi nec, ut si res apta occurat eis,
statim indeliberate furentur, ut de proxime premissis dictum est,
sed circa rem paratam ad furtum deliberant et intra se arguunt
pro et contra, scilicet an furentur vel non talem rem; tamen
tandem furantur deponendo rationem et humanitatem et assumendo
serpentinam formam, idest habituationem furandi et serpendi ut
serpentes.  Quam qualitatem furium auctor in capitulo sequenti
reducit ad personam et spiritum Domini Guerci de Cavalcantibus de
Florentia, ut ibi videbis.  Vel potest alio modo hoc ultimum
genus furium allegorizari, ut scilicet loquatur autor de illis
furibus qui non soli sed associati vicissim furantur, eundo unus
in una nocte et alter in alia; et sic quilibet sua vice eundo
furatum, potest dici effici serpentes seu serpens et de serpente
homo socius ille alius qui non vadit tunc, licet alia vice
inierit, sed expectat socium et custodit et portat res furatas.
De quibus Salamon in ^Parabolis~ capitulo XXVIIII+o~ inquit: ^Qui
cum fure partitur, occidit animam suam~, ^consentiendo vel
occultando~ dicit Glosa.  Ut etiam furabantur Florentie, tempore
auctoris, dictus Dominus Guercius et Dominus Cianfa de Donatis et
Dominus Bosius de Abbatibus et Pucius Sciancatus de Calligariis
in dicta civitate Florentie et consocii ad talia perpetranda, de
quibus dicitur in capitulo sequenti.

	|140-151.~  Ultimo auctor inducit istum spiritum ad
prenuntiandum sibi quomodo pars Nigrorum de dicta terra Pistorii
expulsa primo erit.  Fuit enim pars Guelforum in Tuscia prius
divisa in Pistorio: nam aliqui dicti sunt Nigri, aliqui Blanchi;
et secundario hec divisio facta est in civitate Florentie.  Et
quod post hoc Mars, deus bellorum, trahet, idest disponet, dictos
Nigros ad obsidendum dictam civitatem Pistorii et ad vocandum ad
hoc marchionem Moroellum Malaspinam in capitanum de valle Macre,
fluminis in Lunigiana, et ad preliandum in quodam plano iuxta
dictam civitatem Pistorii -- quod dicitur campus Picenus et in
quo iam Catellina, civis Romanus, devictus fuit a Romanis, ut
scribit Sallustius in fine sui ^Catellinarii~ -- itaque dicta
pars Blanchorum, de qua auctor erat, devicta erit ibi, secundum
dictam prenuntiationem dicti spiritus.


	|Proemio.~  Canto XXVI+o~ nel quale si tracta de
l'VIII+a~ bolgia contra quelli che mecteno aguate et danno
frodolente consillo.  Et prima isgrida contra Fiurentine, et
tacitamente predice del futuro, et in persona d'Ulixe et Diomedes
pone loro pene.

	|1-6.~  Continuando se auctor ad proxime dicta, yronice
affatur civitatem Florentie, ut dicit textus, prenuntiando sibi
quod in brevi eveniet ei de illo infortunio quod terra Prati,
vicina sibi per decem miliaria, sibi inprecatur.

	|7-9.~  Et hoc, si in matutino vera sompniantur, quasi
velit dicere, accipiendo 'si' pro 'quia', quod illud habet per
sompnia facta per ipsum auctorem tali tempore matutinali.  Et
idem dicit infra in Purgatorio capitulo VIIII+o~ et Ovidius in
^Epistolis~ similiter ait: ^Namque sub aurora, iam dormitante
lucerna, sompnia quo cerni tempore vera solent.~  Et Augustinus
in libro ^De spiritu et anima~ ait: ^Hee sunt species sompniorum:
prima dicitur oraculum, cum alicui sancte persone in sompnis
aliquid revelatur; secunda dicitur visio, cum id quod quis videt
eo modo quo apparet evenit; tertia dicitur visio seu sompnium,
cum figuris est tectum, et si non interpretatur intelligi non
potest; IIII+a~ dicitur insompnium, quando id quod fatigaverat
vigilantem, ingerit se dormienti, sicut est cibi et potus cura;
V+a~ phantasia, cum quis vix dormire cepit, et adhuc se vigilare
extimat, aspicere videtur inruentes in se.~  Circa quod videamus
de dictinctione sompniorum.  Sicut Gregorius in ^Dialogo~ suo:
^Quod interdum sompnia procedunt, et eorum ymaginationes, a
plenitudine ventris vel capitis ex inanitione vel ab aliqua
affectione et delectactione, que dormientis movet phantasiam, vel
a compressione.~  Ut ecce flematicus, ut plurimum, sompniabit
aquosa sanguineus volare; colericus ignea; melanconicus
sompniabit se cadere nec ire posse.  Que singula a virtute seu
passione intrinseca quadam, informante phantasia, procedunt.  Que
talia sompnia minime actendenda sunt.  De quibus loquitur Cato,
dum dicitur: ^Sompnia ne cures~  etc.  Et Macrobius ^De somnio
Scipionis~ sic ait: ^Fit enim sepe ut cogitationes sermonesque
nostri pariant aliquid in sompno tale quale sepissime vigilantes
solebant cogitare et loqui.~  Et in ^Ecclesiastico~ XXXIIII+o~,
dum ibi dicitur: ^Sompnia extollunt imprudentes et multos errare
fecerunt.~  Possunt etiam ex causa exteriori sompnia procedere,
puta per illusiones dyaboli, que etiam false sunt.  De quibus sic
Iob in capitulo VII+o~ ait: ^Terrebis me per sompnia.~  Quod
exponens Gregorius ait: ^Dyabolus cupis prospera, timidis adversa
per sompnia ingerit ut magis afficiat.~ Et Virgilius etiam de
talibus sompniis ait: ^Sed falsa ad celum mictunt insompnia
manes.~  Item fieri possunt sompnia et procedere ex infusione
corporum supercelestium mutante corpora nostra et, per
consequens, phantasiam; item ex revelatione Dei, et hec vera sunt
et de futuris indicant veritatem.  De quibus sompniis sic ait
Claudianus: ^Per sompnos mihi, sancte pater, iam sepe futura/
panduntur multaque canunt presagia noctes.~  Et maxime si circa
rem publicam sompniatur, puta cum circa civitatem vel patriam
suam quis sompniabit aliquid triste vel letum evenire, secundum
Macrobium ^Super somnio Scipionis~, et nunc auctor fingit in se.
Et de talibus sompniis loquitur Valerius in primo in capitulo ^De
sompniis~, et ^Genesis~ capitulo XXXVII+o~ de sompnio Ioseph, et
^Danielis~ IIII+o~ et vide etiam hic quod dicitur et dicam infra
in Purgatorio in capitulo VIIII+o.~

	|25-33.~  Post hoc auctor fingit se devenire ad VIII+am~
bulgiam, in qua dicit puniri illam speciem fraudis quam
commictunt pravi oratores et consultores, non sequendo Sallustium
dicentem: ^Omnes homines, qui de rebus dubiis consultant, ab
odio, amicitia, ira atque misericordia vacuos esse decet.  Nam
non facile animus verum providet, ubi illa officiunt~; ac Boetium
in II+o~ dicentem: ^Adsit igitur rectorice suadela dulcedinis,
que tum tantum recto calle procedit, cum nostra instituta, idest
precepta sapientie, non deserit.~  Et quia facundia et eloquentia
callida est gladius in manu furiosi -- ad quod ait Psalmista:
^Filii hominum dentes eorum arma et sagitte:/ et lingua eorum
gladius acutus~; et alibi: ^Acuerunt linguas suas sicut
serpentes;/ venenum aspidum sub labiis eorum~, -- ideo notanter
auctor hic dicit quod refrenabit ingenium plus solito suum ut
currat orando et consulendo cum virtute, idest non cum amore,
odio, ira et misericordia, ut dictum est.  Nam subdit ibi
Sallustius: ^Ubi intenderis ingenium, valet...~  Et hoc dicit
auctor ne videatur invidere bono eloquentie, quod habet a stellis
vel a meliori re, idest a gratia dei, quod faceret convertendo
illud in malum, actendens etiam quod dicitur in ^Ecclesiastico~
XXVIII+o~ capitulo ibi: ^Ori tuo facito ostia,/ (...)/ et frenos
ori tuo rectos~; et ^Proverbiorum~ XIII+o~: ~Qui custodit os
suum, custodit animam suam:/ qui autem inconsideratus est ad
loquendum, sentiet mala~; et in capitulo XVIII+o~ dicitur: ^Mors
et vita in manu lingue:...~  Fingendo animas talium ibi cruciari
in singularibus flammis, ut dicit textus, allegorice auctor vult
intelligere in hoc quod homines astuti et pravi in dicta facundia
et eloquentia in hoc mundo possunt dici esse in flamma et ardore
quodam et igne, qui unica favilla multa comburit.  Et ad hoc
propendens Iacobus in ^Epistola~ sua capitulo III+o~ ait: ^Lingua
modicum membrum est, et magna exaltat.  Ecce quantus ignis quam
magnam silvam incendat!  Et lingua ignis est, ...inflammans rotam
nativitatis nostre....~  Et ^Proverbiorum~ XVI+o~ Salamon ait:
^Vir impius fodit malum,/ et in labiis eius ignis ardescit.~  Et
Seneca ^Ad Lucillum~: ^Cottidiana fornax est lingua nostra.~

	|34-39.~  Tangendo comparative auctor ystorice quod
legitur in IIII+o Regum~, scilicet quod Helia propheta, dum
habuisset a Deo quod iret iuxta Iordanum et ibi raptus foret et
elevatus ad terrestrem paradisum, ivit illuc ac etiam Eliseus,
eius discipulus, cum eo.  Et statim ibi descenderunt duo equi cum
uno curre igneo et acceperunt solummodo dictum Eliam, relicto ibi
solo Eliseo predicto.  Qui Eliseus, donec potuit, cum oculis
sequtus est dictum currum; inde rediens versus Betelem
deridebatur a quam pluribus pueris clamantis post eum: ^Ascende,
calve; ascende calve!.~  Qui Eliseus tunc maledixit eos, et
statim duo ursi aggressi sunt illos pueros et quadraginta de
illis occiderunt.  Et sic fuit dictus Eliseus cultus et
vendicatus per ursos, ut dicit hic auctor.

	|52-54.~  Item tangit comparative de pira, idest de rogo,
in quo posita fuerunt corpora mortua Etheoclis et Polinicis
fratrum et regum Thebarum, qui se ad invicem occiderunt
discordes; qui rogus et ignis se divisit ardendo, ut testatur
Statius in XII+o~ dicens: ^Pellitur; exundant diverso vertice
flamme....~  Et Lucanus: ^Scinditur in partes geminoque cacumine
surgit/ Thebanos imitata rogos~ etc.

	|57-60.~  Fingendo auctor ibi se invenire in quadam
flamma bicorni umbram Ulixis, regis Neratie, et Diomedis, regis
Calidonie de Grecia, qui consultores et suasores fallaces et
astuti valde fuerunt pro Grecis contra Troyanos.  Unde Ovidius:
^Non formosus erat, sed erat facundus, Ulixes.~  Dicendo quomodo
ibi plorant insidias quas illo equo ligneo fecerunt, de quo
Virgilius in II+o~ scribit; in quo, suasione dicti Ulixis et
Diomedis, multi Greci absconsi sunt et simulato recessu Grecorum
de obsidione Troye, relicto ibi quodam Sinone astuto viro Greco
dicente Troyanis quod talis equs factus erat ad honorem Palladis
ut exercitus Grecorum prospere recedere posset, introduxerunt in
Troyam et ex hoc capta est.  Unde Ovidius in XIII+o~, in persona
Ulixis allegantis contra Aiacem quod arma Achillis ad eum
spectare debebant, ait: ^Prescia venturi genitrix Nereia leti/
dissimulat cultu natum, deceperat omnes,/ in quibus Aiacem,
sumpte fallacia vestis./  Arma ego femineis animum motura
virilem/ mercibus inserui, neque adhuc proiecerat heros/
virgineos habitus, cum parmam astamque tenenti/ 'Nate dea', dixi,
'tibi se peritura reservant/ Pergama!  quid dubitas ingentem
evertere Troyam?'/ Iniecique manum fortemque ad fortia misi.~
Et, per consequens, causa fuit quod Eneas venit in Ytaliam, cuius
postea descendentes Romam fecerunt.  Et hoc est quod dicit hic
auctor de gentili semine Romanorum.  Item dicit quod ibi

	|61-62.~  Item dicit quod ibi ploratur ars, idest
astutia, predictorum Ulixis et Diomedis, qua usi fuerunt in
inveniendo Achillem, ut scribit Statius in primo ^Achilleidos~,
dicens quod tum Tetis, uxor Pelei et mater Achillis predicti,
mortuo dicto eius viro, scitata ab Apolline de successu dicti sui
filii, habuit in responsum quod mori debebat in obsidione Troye
facta a Grecis.  Unde dicta eius mater hoc timore, coacto dicto
exercitu, misit eum inpuberem in forma cuiusdam puelle ad insulam
Schiri ad regem Licomedem, ibi dominantem et habentem solum VII
filias.  Quem Achillem dictus rex collocavit dum dictis VII suis
filiabus, credens illum esse puellam.  Et, ita ipso Achille
permanente, Greci responsum habuerunt se non posse obtinere
contra Troyanos nisi secum dictum Achillem haberent.  Quo Achille
perquisito per totum et non reperto, isti Ulixes et Diomedes
cogitaverunt eum esse inter dictas filias Licomedis et ibi
latere.  Unde illuc iverunt cum iocalibus spectantibus maris et
feminis: quibus oblatis dictis filiabus dictis regis, Achilles
accepit munus virile et statim cognitus est et ductus ad dictum
exercitum, desponsata prius Deidamia, filia maiore dicti regis,
cum qua ipsa Deidamia ipse Achilles carnaliter iam iacuerat et
gravida de se fecerat.  Que, ex eo quod nunquam postea reviserat
eum, ideo dolet adhuc, ut dicit hic textus.

	|63.~  Item dicit auctor de alia astutia predictorum
Ulixis et Diomedis, dum scilicet Palladium Troyanis abstulerunt,
quod erat quedam statua Palladis, dee sapientie, posita in quodam
templo iuxta Troyam et valde custodita.  Nam habebant Troyani
responsum ab Apolline quod nunquam Troya capi poterat, donec ibi
dicta  statua maneret.  De quo Virgilius in II+o~ sic ait: ~Omnis
spes Danaum et cepti fiducia belli/ Palladis auxiliis semper
stetit.  Impius ex quo/ Titides et enim scelerumque inventor
Ulixes/ fatale aggressi sacrato avellere templo/ Palladem cesis
sume custodibus arcis/ corripuere~ etc.

	|90-102.~  Inde auctor inducit dictam umbram Ulixis ad
dicendum quomodo, post excidium Troye, vagatus est per mundum
causa experiendi vitia hominum et virtutes et quomodo ad hoc non
fuit remotus a dulcedine Thelamaci, sui filii, nec a pietate
Laertis, eius patri, nec ab amore debito idest matrimoniali
Penelopes, eius uxoris, scilicet quod non intraret per altum mare
Mediterraneum cum suis sociis et cum uno ligno solo.  Dicens
quomodo navigando applicuit ad quandam insulam, que hodie dicitur
Schia, que est non longe a civitate Caete in Campanea.  Que
civitas ita nominata fuit ab Enea in famam Caete, nutricis eius,
ibi olim mortue et sepulte.  Unde Virgilius in VII+o~ iuxta
principium ait: ^Tu quoque litoribus nostris, Eneia nutrix,/
eternam moriens famam, Caieta, dedisti.~  Et dicendo etiam
quomodo ipse Ulixes in ipsa insula subtractus fuit a Circe, idest
impeditus, ex eo quod dicta Circes omnes socios ipsius Ulixis in
bestias convertit suis poculis ad hoc, ne posset inde discedere
et iaceret cum ea dictus Ulixes.  Dicta Circes -- unde Virgilius
in ^Buccolicis~: ^Carminibus Circe socios mutavit Ulixis~ --
restituit dictos eius socios sibi in pristinum statum.  Quam
Circem Ovidius fingit filiam Solis fuisse dicens: ^Sole sate
Circes variarum plena ferarum~ etc.  Augustinus vero ^De civitate
Dei~ ait de ea sic: ^Fertur in Gentilium libris quod quedam maga
Circe socios Ulixis mutavit in bestias.  Legitur etiam de
sacrifitio quod Arcades deo suo Lyceo immolabant, ex quo
quicumque sumerent in bestiarum formas corventerentur.  Sed hec
omnia prestigiis magicis potius fingebantur quam rerum veritate
complerentur.~

	|103-111.~  Inde inducit auctor dictum spiritum Ulixis ad
dicendum quomodo omnia litora dicti maris Mediteranei et eius
insulas vidit, et quomodo demum devenit ad strictum Safiresium
Sibille, idest ad os sive ad faucem unde dictum Mediterraneum
mare exit de Occeano mari, que est inter settam, civitatem
Affrice, et Sibiliam, civitatem in fine Yspanie.  Et dicitur
strictus sive stritta dicta intrata, quia larga est in suo
principio solum per quinque miliaria et ubi etiam Hercules fixit
duas columpnas monentes suis licteris sculptis neminem ulterius
ire debere.  De quibus tangit Aristotiles in II+o Metaurorum~,
dum dicit sic: ^Quod autem inter columpnas herculeas totum,
secundum concavitatem terre, mare fluit in fluviorum
magnitudinem~ etc., quod auctor etiam hic tangit.

	|112-126.~  Item dicit quomodo ipse Ulixes suasit sociis
suis sequi experientiam, scilicet ad eundum in mundum sine gente,
idest ad alium emisperium, per dictum mare Occeanum.  Et in hoc
auctor sentit quod non sint antipodes, ut sentit Augustinus in
XVI+o De civitate Dei~ dicens: ^Nimis absurdus est, ut dicatur
aliquos homines ex hac in illam partem, Occeani immensitate
traiecta, navigare ac pervenire potuisse, ut etiam illic ex illo
uno homine primum genus statueretur humanum~; sed tamen dicit
quod, si essent ibi homines, ex Adam essent.  Servius tamen
scribit quod Tiberianus asseruit epistolam sibi vento allatam ab
antipodibus cum hac scriptione: ^Superi Inferis salutem~ etc.
Sed primum verius, aliter cur Hercules signasset ibi, in dicta
extremitate, sua riguarda idest monimenta ne gens ulterius
navigaret?  ut dicit hic auctor.

	|130-135.~  Dicendo ultimo quomodo dictus Ulixes
processit in dicto mari Occeano per quinque menses et in tantum
quod stellas alterius antartici poli videbat in nocte et nostrum
vix videbat, scilicet polum articum.

	|136-141.~  Ultimo dicit quomodo ibi ex quodam turbine
ventoso, orto de dicta montanea, submersus fuit ipse Ulixes et
socii eius.  Hoc autem, quod auctor dicit de tali morte dicti
Ulixis, potest esse figmentum et potest esse veritas.  Potest
enim esse figmentum si verum est quod scribit Dictis et Dares,
scilicet quod Thelagon, filius ipsius Ulixis et dicte Circes, eum
occidit casualiter et inscienter sagittando.  Nam sub fictione
licet sibi ut poete hoc dicere, iuxta illud Oratii in sua
^Poetria~: ^Pictoribus atque poetis quidlibet audendi semper fuit
equa potestas.~  Potest esse veritas, actenta cupiditate ipsius
Ulixis in habendum experientiam mundanarum rerum et novitatum.
Unde Oratius in sua ^Poetria~ ex verbi Homeri de eo loquens ait:
^Dic mihi, Musa, virum capte post tempora Troye/ qui mores
hominum multorum vidit et urbes.~  Et maxime etiam per hec verba
Claudiani, qui sic de morte dicti Ulixis ait: ^Est locus extremum
pandit qua Gallia litus/ Occeani pretentus aquis, quo fertur
Ulixes/ sanguine libato populum movisse silentum.~  Dicit Glosa
ibi: ^Describit Claudianus locum, per quem prodiit Megera ab
Inferis, scilicet in litore Occeani versus Yspaniam, ubi Ulixes
sacrificato ad Inferos descendit.~  Et hoc quantum ad ultimum.


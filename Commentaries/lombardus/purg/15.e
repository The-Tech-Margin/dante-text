	|1-2.~  Hic in parte ista inteligit autor, quod tanto distabat
hora illa a sero, quanto distat mane a tercia, dum perficitur ipsa
tercia.

	|3.~  Hic loquitur autor de spera solis, que semper est in
continuo motu, sicut sunt pueri, qui ex insolencia semper sunt in
continuo motu.  Et etiam est alia comparacio: quia sicut puero usque ad
mediam etatem crescunt virtutes corporis, deinde minuuntur; sic et sol
ascendit usque ad medium suum cursum, idest usque ad meridiem, deinde
descendit.

	|13-14.~  Hic vult dicere autor, quod cum manibus suis fecit
umbram occulis suis, quod occuli non poterunt pati tantam lucem; sicut
faciunt qui resspicere volunt aliquid versus speram solis.

	|16-18.~  Hic autor aducit quamdam similitudinem et dicit, quod
qualis reverberat[ur] radius in equaliter factus et divisus, si
proiciatur lapis in aquam seu speculum, dum ab ipsa aqua seu speculo
consurgit ipse radius versus obiectum conformis ipsi obiecto, seu
ymagini ipsius obiecti desscendenti versus radium ascendentem; talis
radius aparuit ante ipsum.

	|43-45.~  Quia in precedenti capitulo dixerat Guido del Duca:
{^Purg.~ 14.85-87} modo querit Dante a Virgilio, quid dicere voluerit
nominando ^divieto~ et ^consorto.~

	|46-48.~  In parte ista dicit autor, quod Virgilius respondit
Danti dicens: quod spiritus ille, scilicet Guido, cognoscit nunc
danpnum quod sequitur ex suo maiori deffectu, ex invidia, non est
admirandum, si reprehendit humanum genus et corigit, ut invidie non
adhereant, ad hoc ut minus rugiat et crucietur cum purgabitur in
tormentis.

	|49-51.~  Iterum dicit hic Virgilius loquens Danti in persona
humani generis: quia desideria nostra sunt circa ea que distributa et
divisa minuuntur, scilicet bona temporalia, ideo consurgit invidia, qua
afligimini. |Mantaco~, idest edifficium fabrorum ad fucinam, qui spirat
in ignem; et sic mantacum spirat in vobis, et accendit invidiam.

	|52-57.~  Iterum Virgilius ad questionem sibi per Dantem factam
respondit et dicit: si desideria vestra forent circa spiritum, alia non
invideretis, et per consequens non cruciaremini ex dellicto illo; quia
per quodcumque dicatur et dici possit <hoc bonum nostrum est>,
nichilominus omnium gloria incondivisum et integrum est, et ab omnibus
indistincte possidetur, et inter omnes crescit ibidem ardor caritatis.
Et ideo ibi non potest cadere invidia; quia quanto in pluribus
distribuitur ipsum bonum, tanto plus omnibus aumentatur gloria ex
virtute caritatis reverberantis in ipsos.  Tantundem enim gloriatur
anima beata de gloria aliarum animarum, quantum de sua propria; et ideo
sequitur, quod quanto plures sunt numero anime beate, tanto maior in
quantitate est gloria uniuscuiusque anime celestis.  Et hoc vult dicere
usque ad locum illum, ubi dicit in testu:

     Proccacia pur che tosto siano spente,
     come son gi@a le du', le cinque piaghe. {79-80} 

	Et hic notatur, quod deletum erat secundum peccatum de fronte
Dantis, scilicet peccatum invidie.

	|85-87.~  Nota quod ubicumque agitur in libro isto de
peccatoribus qui purgantur, ita invenies tractari de virtutibus recte
oppositis illis talibus peccatis; ideo tractatur hic de paciencia venia
et pace, quia hic purgatur peccatum iracundie.

	|88-89.~  In parte ista dicit autor, quod hec verba fuerunt
beate Virginis, que dixit filio suo, dum puer erat, eo quod pluribus
diebus steterat quod eum non viderat, et dubitaverat de ipso; et ipse
Christus steterat in templo ad dissputandum cum phariseis, in quo
templo invenit eum virgo Maria.  Nota quod hec verba sunt maxime
humilitatis opposite iracundie, que hic purgatur, ut dictum est supra.
Estatica visio dicitur illa, que venit homini dum est positus in
excesim.

	|97-99.~  Dicit autor quod ista villa de qua loquitur fuit
civitas Atene, cuius dominus et tirannus fuit Philistratus; et ad
inponendum ipsum nomen ipsi civitati fuit magna discordia inter
Neptunum et Paladem.  Et est sciendum quod ab ipsa civitate proceserunt
omnes primi philosophy, et ibi erat maximum studium.

	|100-102.~  Dicit autor quod Philistratus fuit tirannus
Athenarum, sicut dictum est supra; qui, cum adoloscens quidam, amore
filie sue virginis accensus, in publico obviam sibi factus obsculatus
est eam, orante uxore dicti Philistrati ipsum Philistratum, ut
predictum iuvenem capitali supplicio tradetur puniendum, respondit
Philistratus: si eos qui nos amant interficimus, quid eis qui nos
odiunt faciemus? -- Nota hic humilitatem tiranni, que contraria est
iracundie.

	|106-108.~  Dicit autor quod iste iuvenis, qui lapidabatur,
fuit beatus Stephanus, qui lapidatus fuit a iudeis, et pacienter mortem
sustinens pro eis orabat; quia contraria contrariis curantur.

	|115-117.~  Dicit autor quod erores suos appellat ea que vidit
in dicta visione, que non falsa set vera esse perpendit, cum
recogitavit excitatus ab ipsa visione.  Licet enim non verum esse[t] ea
sic videre, ut videre videbatur, nichilominus verum erat ea sic fuisse,
ut in ipsa visione fuit sibi visum videre; et sic erores sui veri
erant.

	|127.~  Dicit autor quod larve sunt plastre lapidee, ex quibus
cooperiuntur domus in multis partibus.

	|130-132.~  Hic dicit Virgilius Danti, quod ea que vidit in
somnio, sibi ostensa fuerunt, ut paciencia iudicatur et pace, omnem
iracundiam deponendo; ita quod aperiatur cor eius ad suscipiendum aquam
eterni fontis gratia divina.  PURGATORIO: Stephanie Assimon: 02/06/88.


	|SUMMARIUM.~  In isto vicesimo capitulo, quod incipit:
^Contra melius velle~, etc., auctor maledicit avaritiam, dicens:
Maledicta sis tu, lupa, idest avaritia, que habes maiorem predam,
quam habeat aliqua alia bestia, propter tuam rabiem.  Nam sepe
per lupam auctor figuravit avaritiam.  Demum auctor dicit, quod
isti avari, sic distensi in terra, invocant Virginem Mariam,
recitantes paupertatem suam voluntariam, quam habebat quando
peperit Christum in stabulo, etc.  Iterum illi avari laudabant
Fabritium, qui cum paupertate maluit sequi virtutes, quam cum
divitiis existere vitiosum.  Et iterum laudaba[n]t largitatem
Sancti Nicolai, qua mediante ille tres virgines fuerunt a
meretricio reservate.  Hic auctor invenit spiritum Ugonis
Ciappette, qui fuit radix istorum regum de Frantia, qui recitat
auctori multa peccata commictenda per suos descendentes. 
Videantur in Commento illa peccata.  Ponit etiam hic auctor
multos malos effectus avaritie, ex quorum consideratione quis
potest bene addiscere fugere peccatum avaritie et vitare.  Hic
ponitur primus effectus avaritie, qui fuit in Pigmalion, germano
Didonis de Carthagine.  Secundus effectus fuit avaritie Mide,
facti ridiculum toti mundo.  Tertius effectus avaritie fuit
follis Achior, de quo habetur Iosue, quinto capitulo.  Alius fuit
effectus avaritie Zafire, de quo habetur in Actibus Apostolorum. 
Videantur iste hystorie in Commento.  Ponit auctor hic, in hoc
capitulo, quomodo, ipsis sic stantibus, supervenit unus
terremotus, per quem totus mons Purgatorii tremuit, et audivit
cantari Gloria in excelsis Deo, ex omni parte Purgatorii. 

	|Proemio.~  ^Contra melius velle.  Contra meglior
volere~: istud est vicesimum capitulum huius Purgatorii, in quo,
posita generali pena avarorum in precedenti capitulo, que
purgatur hic, in hoc quinto circulo Purgatorii, auctor docet
vitare propriam avaritiam.  Quod capitulum dividitur in quatuor
partes.  In quarum prima auctor ponit multos bonos effectus
largitatis et liberalitatis, que opponuntur avaritie, ita quod in
ista prima parte laudatur liberalitas, opposita avaritie. 

In secunda, que incipit: 

     O anima, que tantum bene loqueris; 
     O anima che tanto ben parli, 

ponitur unus spiritus modernus, involutus in vitio avaritie, qui
narrat multa peccata commictenda per suos heredes et successores.

In tertia, que incipit ibi: 

     Quidquid dicebam de illa unica spousa Spiritus 
        Sancti; 
     Ch'io che diceva de quella unica sposa de lo Spirito 
        Sancto, 

auctor enumerat effectus pravos ipsius avaritie. 

In quarta parte, que incipit ibi: 

     Nos iam recesseramus ab ipso; 
     Nui eravam partiti gi de esso, 

describitur unum mirabile accidens, quod evenit ibi, et apparuit,
sive emersit, in isto circulo avaritie. 

	|1-3.~  Volens igitur auctor laudare liberalitem,
premictit continuationem dicendorum cum dictis; et vult dicere,
quod si sunt duo velle, et unus est melius alio, velle minus
bonum non bene, nec recte, nec iuste, pugnat contra melius velle. 
Quod dicit pro tanto, quia Dantes libenter fuisset amplius
locutus cum papa Adriano de natura avaritie; et hoc velle Dantis
erat bonum: sed papa Adrianus nolebat plus loqui cum auctore, sed
volebat plorare ad purgandum peccatum suum, sive sue avaritie;
quod velle pape erat melius quam velle ipsius Dantis, qui Dantes
nondum erat satiatus loqui cum dicto papa Adriano. 

	Nota quod sicut spongia imbibit liquorem, ita intellectus
humanus imbibit notitiam; et sicut spongia non satiatur nisi bene
imbiberit ad plenum, ita intellectus humanus non satiatur
quousque perfecte apprehend[er]it rem intelligibilem sibi
presentatam.  Contra melius velle, quod erat pape Adriani, velle
scilicet meum, quod erat minus bonum, male pugnat, idest non
iuste; unde contra placere meum, ut illi placerem, scilicet pape
Adriano, traxi, idest hausi, de [a]qua, idest de dictis ipsius
pape Adriani, non satiam spongiam, idest intellectum. 

	|4-9.~  Movi me, scilicet recedens ab ipso papa Adriano,
et dux meus se movit per illa loca expedita solum iuxta rocciam,
idest ripam, sicut itur per murum stricte apud merlos (nota quod
auctor ibi faciebat iter diversum a solito.  Audisti quod alias
ibant per ripam; sed hic non potest sic ire per viam, sicut
solitum erat ei.  Ratio est quia ille anime stant prope ripam
ipse et in extremitate ubi est apertus locus; ad denotandum quod
avari nunquam devenerunt in vita ad medium virtutis
liberalitatis, sed semper steterunt in extremitatibus avaritie et
illiberalitatis.  Et sic oportebat auctorem cum duce ire valde
strictos ad ripam, ne caderent deorsum.  Ponitur talis
comparatio.  |Sicut itur per murum apud merlos~: quando homines
vadunt super murum, cuius aliqua pars dat iter, alia pars semper
eminet, ubi sunt merli; si illa pars que prebet iter, sit
stricta, oportet qui vadunt per tale iter, vadant multum stricti,
idest adherentes muro), quia gens que fundit ad guttam, idest
stillat guttatim lacrymas per oculos, malum, scilicet commissum
avaritie, quod totum [mundum] occupat (apparet auctori, quod
avaritia mirabiliter occuparet homines mundanos), ab alia parte,
scilicet in extremitate extra, nimium appropinquat. 

	|10-12.~  Et sic auctor, exclamat contra avaritiam,
dicens: Maledicaris tu, antiqua lupa, idest tu, avaritia,
figurata per lupam, ut habitum fuit in primo capitulo Inferni,
que plus quam omnes alie bestie habes predam, propter tuam famem
sine fine cupam, idest profundam, sive insatiabilem, sicut tactum
est in primo capitulo Inferni. 

	|13-15.~  Dantes sequitur opinionem Albumazaris in libro
suo De conditionibus, que opinio tenet quod celum et
constellationes sic influunt in istis inferioribus, quod
disponunt de regnis, statibus, hominibus, regibus, et rectoribus,
et presidentibus.  Nec theologi discordant, dummodo non ponatur
quod celum et constellationes necessario immutent, aut
necessitent, animas humanas et voluntates liberas libero
arbitrio.  Sperat igitur auctor, quod aliquando veniat ille
Veltrus, de quo dictum diffuse in primo capitulo Inferni.  Sic
per Veltrum intellige illum dominum sanctum, bonum, iustum et
pium, qui non diliget aurum, nec argentum, nec munera; sed vivet
cum virtutibus, sapientia, amore et liberalitate, spreta omni
avaritia. 

	O celum, in cuius motu apparet quod credatur, supple ab
aliquibus, conditiones inferiores, status, dignitates
transmutari, quando veniet, scilicet ille Veltrus, scilicet
sanctus dominus, per quem ista, scilicet avaritia discedat, idest
tollatur de medio hominum? 

	|16-24.~  Nos ibamus cum passibus lentis et raris, idest
ibamus paullatim, et ego attentus, supple iam, ad umbras, quas
sentiebam pie plangere et lamentari (ibant lenti, idest cum
grandi meditatione, seu speculatione et fantasia, illam materiam
subtiliter meditando); et a casu audivi dulciter, Mariam ante nos
vocari ita in planctu, sicut clamat domina, que in parturiendo
sit (illa vox erat Ugonis Ciappette, de quo infra dicetur), et
sequi: Pauper fuisti tantum quantum videri potest per illud
hospitium, ubi deposuisti et peperisti tuum portatum, idest
filium, sanctum, idest Dei filium.  Laudat hic Ugo Ciappetta
voluntariam paupertatem, que opponitur avaritie, per exemplum
Virginis Marie, genitricis Domini nostri Iesu Christi, que in
Bethlehem pariendo non habuit locum in diversorio, sed peperit
ipsum in stabulo bovis et asini. 

	|25-27.~  Subsequenter intellexi: O bone Fabriti, cum
paupertate voluisti potius virtutem, quam magnas [divitias]
possidere cum vitio.  Iste Fabritius omnino sprevit et calcavit
avaritiam: quod patet per unum exemplum de quo loquitur Valerius
Maximus et Titus Livius.  Hic Fabritius, homo romanus, fuit
consul romanus, et tempore Pirri, regis Pirrotarum, obsidebat
Tarantum.  Illi Tarentini, videntes non posse resistere Romanis,
putaverunt auro et argento corrumpere istum Fabritium consulem,
mictentes sibi magnam copiam auri, et rogantes ipsum ut
discederet inde ab obsidione: sciebant etenim ipsum fore
pauperem.  Quibus ipse respondit: Virtus dominorum intendit
dominari habentibus aurum.  Et sic, nec Pirrus nec Tarentini
potuerunt ipsum corrumpere.  Summum fuit auri non vinci veneno. 

	|28-33.~  Ponitur etiam hystoria Sancti Nicolai, qui
habebat unum nobilem pro suo vicino: qui homo nobilis habebat
tres pulchras filias virgines, et ob paupertatem volebat eas
ponere ad turpem lucrum meretricinum.  Quod audiens Sanctus
Nicolaus, qui erat dives ex hereditate paterna, incognite
proiecit per fenestram illius nobilis viri unum marsubium plenum
auro, cum quo ille nobilis maritavit primam filiam.  Iterum
secundo proiecit aliud marsubium, cum quo maritavit secundam
filiam.  Tandem, tertio, sic fecit.  Quem observans ille nobilis,
cepit per mantellum, dicens: Siste gradu, nec te aspectui
subtrahas nostro.  Cui Sanctus Nicolaus indixit quod talia non
pubblicaret.  Et sic apparet magna largitas Sancti Nicolai, de
quo hic dicitur: que largitas opponitur avaritie. 

	Ista verba ita michi placuerunt, quod ego me traxi ultra,
ut haberem notitiam illius spiritus, a quo apparebant venisse. 
Ipse loquebatur adhuc de largitate quam fecit Nicolaus, scilicet
sanctus, virginibus, ut conduceret ad honorem earum iuventutem:
cuius oppositum disposuerat pater earum propter inopiam. 

	|34-39.  O anima, que tantum bene loqueris.  O anima, che
tanto ben parli~: hec est secunda pars huius capituli, in qua
ponitur unus spiritus modernus, involutus in vitio avaritie, que
[anima] recitat multa peccata commictenda per suos descendentes. 

	Notandum est hic quod hic spiritus erat anima Ugonis
Ciappette, qui Ugo, secundum opinionem auctoris, fuit principium
originis tertie stirpis regum Frantie.  Ubi nota, secundum
opinionem auctoris, quod reges Frantie habuerunt triplicem
originem.  Quarum prima fuit ante Karolum Magnum, que incepit a
Feromundo, et illa duravit per aliquos reges.  Secunda origo
habuit originem a Karolo Magno, que durat usque ad Ludovicum
sextum regem Frantie, qui carens prole masculina, vocavit Ugonem
Ciappettam, tenentem clavem cordis ipsius regis et omnia facta
regni Frantie gubernabat.  Et licet Cronice regum Frantie dicant,
quod iste Ugo Ciappetta fuit nobilis valde, Dantes tamen,
scilicet auctor, credens bene scire veritatem, quam perquisivit
Parisius, ubi diu stetit et studuit, investigando ortum eius,
dicit quod ipse, scilicet Ugo Ciappetta, fuit filius unius
beccarii, scilicet macellatoris: sed bene fuit prudens valde,
unde bene scivit complacere regi, suo domino, et etiam aliis
baronibus et proceribus regni Frantie, et multos amicos sibi
acquisivit.  Quapropter, mortuo dicto rege Ludovico, ipse Ugo
Ciappetta, cum sua prudentia, cum suis denariis et muneribus et
astutia magna et amicis aggregatis, habuit in sua potestate dandi
coronam regni Frantie cuicumque vellet.  Et ipse rex Ludovicus
moriens, precepit filie sue, quod reciperet illum virum, quem
iste Ugo Ciappetta vellet sibi dare, et sic precepit regine matri
puelle ut faceret.  Iste Ugo Ciappetta habebat filium, notabilem
virum, cui voluit dare et dedit in uxorem filiam regis.  Pro [se]
autem noluit, quia audivit ab aliquibus semiprophetis, quod semen
suum deberet durare per septem stirpes; et ut in longum magis
protraheretur, dedit filiam regis in uxorem filio suo, a quo
descenderunt isti reges, qui modo regnant et regunt Frantiam, ita
quod Ugo Ciappetta fuit principium tertie originis regum Frantie. 
Utrum autem ille Ugo Ciappetta [fuerit] filius unius beccarii, an
non, relinquo lectoribus.  Aliqui ad cooperiendum hoc, dicunt,
quod ille Ugo Ciappetta fuit valde nobilis et bene filius unius
nobilis viri, qui vocabatur Beccaro; non quod esset beccarius,
sed sic vocabatur.  Modo Ugo iste narrat suorum descendentium
multos malos effectus et multa mala opera.  Sed inter alia ponit,
quod reges Frantie facti sunt tyrampni, usurpando bona Ecclesie,
constituendo Summos Pontifices, usurpando provintias et terras
aliorum dominorum, sic Flandriam, Brabantiam, provintiam
Proventie, et multa alia.  Et dicit quod una verecundia magna
cooperit minorem.  Verecundia erat regibus Frantie, ab uno
beccario descendisse; sed maior verecundia est, quod ipsi reges
Frantie sunt tyrampni, et quod ex ipsis sint proditores; sicut
ipse intendit dicere de Karolo Sineterra.  Qui venit in Ytaliam,
vocatus a domino Bonifacio octavo, et missus Florentiam pro
reponenda civitate Florentie in bona pace; cuius oppositum fecit;
quia quam cito intravit Florentiam cum fama faciendi bonam pacem
inter cives, oppositum fecit.  Nam subito adhesit parti Nigre;
ideo introduxit dictum Cursium de Donatis, caput partis Nigre,
per quem fugata fuit tota pars Alba, de qua erat Dantes, ipse
auctor.  Unde plurimi boni cives florentini fuerunt destructi; et
sic rupta sunt viscera civitatis, propter cives destructos, qui
erant viscera civitatis.  Iste igitur Ugo Ciappetta dicebat, ille
tantum, bona supradicta, tam de Virgine Maria, quam de Fabritio,
quam etiam de Sancto Nicolao.  Cui loquens auctor dicebat: O
anima, que tantum bene loqueris, dic michi qui fuisti, et quare
sola tu istas dignas laudes renovas: non erit sine mercede, idest
premio, tuum verbum, si ego redeo, idest rediero, ad complendum
iter curtum, idest breve, illius vite, que ad terminum volat,
idest ad mortem. 

	Nota quod vita prior habet terminum, idest mortem: vita
autem alia, sive sit beata, sive misera, non habet terminum, quia
eterna erit utraque.  Premium quod potuit promictere Poeta,
auctor scilicet, erat fama quam poterat dare illi Ugoni
Ciappette, vel facere orari pro ipso. 

	|40-42.~  Et ipse, scilicet dixit michi: Ego tibi dicam,
non propter confortationem, quam ego expectem, scilicet a
consanguineis meis illinc, scilicet a mundo; sed quia tanta
gratia in te lucet: quia Dantes vivus ibat inter animas
mortuorum.  Moraliter, intellige quod Dantes non expectavit
terminum vite ad penitendum, sed diu ante mortem penituit suorum
peccatorum.  Non faciunt michi aliquod bonum hii qui a me
descenderunt, quia sunt tantum dediti, idest avaritie, quod ad
nihil aliud tendunt, quam ad congregandum divitias et ad
acquirendum domina etiam iniuste. 

	|43-45.~  Ego fui radix male plante, idest stirpis regum
Frantie, que terram christianam adugiat, idest tyrampnizat, ita
quod bonus fructus raro ex ea extirpatur.  Iste, ut dictum fuit,
fuit origo tertie stirpis regum, etc. 

	|46-48.~  Sed di Doagium, villa Flandrie, Lilla, alia
bona villa, Gandavum, alia optima villa, et Bruges, alia nobilis
villa, etiam Flandrie, possent, cito de hoc esset vindicta.  Et
ego illam peto [ab illo] qui totum giugiat, idest iudicat. 

	|49-51.~  Vocatus fui in mundo Ugo Ciappetta: de me nati
sunt Philippi et Ludovici (communiter illi de domo Frantie
vocantur talibus nominibus), per quos est noviter Frantia recta. 

	|52-60.~  Filius fui unius macellarii parisiensis. 
Quando reges antiqui defecerunt omnes, preter unum reductum in
pannis grigiis (hoc dicit propter Sanctum Ludovicum, qui fuit
tunc monarchus: filius Ugonis venit ad regnum, propter
adherentiam patris sui ad Ludovicum ultimum istius stirpis, sicut
Tarquinius devenit ad regnum romanum, qui adhesit Ancho Marcho),
reperi strictum in manibus meis frenum gubernationis, vel
regiminis, regni, idest tantam potentiam nove acquisitionis, et
ita amicis plenum, quod ad coronam viduam, idest privatam herede
regali masculina, promotum [fuit] caput mei filii, a quo
inceperunt istorum sacrata ossa idest maledicta, vel execrabilia,
vel aliter quia reges Frantie unguntur et consecrantur. 

	|61-63.~  Quousque grandis dos Provintialis sanguini,
scilicet semini, meo, non abstulit verecundiam, modicum valebat;
sed tamen non faciebat malum, idest non violentabat quemquam. 
|Verecundiam~: quia erant nati de uno macellatore.  Vult dicere
quod super sanguinem suum venit verecundia [maior illa], que
erat, processisse de uno beccario, scilicet quia inceperunt
usurpare provintias propinquas ubique. 

	|64-66.~  Nota quod descendentes a ipso Ugone et a filio
suo, incipiendo a filio suo usque ad Sanctum Ludovicum, qui bis
fecit passagium Frantie, Karoli non erant mali reges, nec multum
depravati: satis boni homines erant, licet non multum magnanimes. 
Sed tunc inceperunt esse pravi.  Nam Ludovicus, rex Frantie, et
Karolus eius frater, qui venit in Ytaliam, vocatus per Clementem,
qui debellavit Manfredum regem Cicilie, filium Frederici, etc.,
de quo dictum est sepe supra, habuerunt duas sorores in uxores,
filias comitis Raimundi Berlingerii, comitis Provintie; et
propter hoc usurparunt comitatum Provintie, etiam vivente patre
uxorum suarum.  Sed Karolus retinuit Provintiam pro se pro
dotibus uxoris sue.  Sic occuparunt terras Flandrie, superius
nominatas.  De defectibus talium ibi. 

	Incepit cum vi et mendacio, idest violentia et mendaciis,
suam rapinam; et postea pro emenda, idest pro emendatione, Pontem
et Normandiam cepit, idest rapuit, et Vasconiam. 

	|67-69.~  De Karolo primo, qui venit in Ytaliam et qui
interfecit et debellavit Manfredum, et qui acquisivit regnum
Cicilie, ponit auctor duo magna mala, que ipse commisit.  Primum
malum fuit, quia decapitari fecit Corradinum, filium Conradi,
filii Frederici; qui Corradinus venit in Ytaliam cum bono
exercitu, quem etiam Karolus predictus debellavit.  Ille
Corradinus fugit de prelio, et fugiebat in Ciciliam cum una navi
apud quoddam castrum Ioannis de Frangipanibus de Roma.  Ille
Ioannes precepit nautis, ut ipsum non portarent, et breviter ibi
fuit captus ipse Corradinus et presentatus ipsi regi Karolo, quem
Karolus fecit decapitari: et tamen omnes doctores et iudices
iudicabant, quod non deberet mori.  Unus tamen presumptuosus
iudex, ad complacendum Karolo regi, ipsum iudicavit ad
decollationem.  Et hoc tantum displicuit Ruberto, filio comitis
Flandrie, qui erat gener Karoli, quod ipse penetravit ventrem
illius iudicis, qui iudicaverat Corradinum, discens: Nunquam
amplius iudicabis quemquam.  Deinde idem Karolus erat suspectatus
de Sancto Thoma de Aquino, tam magno et excellenti doctore, eunte
ad Leonem de Rodano, ad quoddam concilium.  Timens dictus
Karolus, ne ipse Sanctus Thomas de Aquino fieret cardinalis, a
quo non diligebatur, misit post eum, scilicet magistrum Thomam,
unum medicum, qui venenavit eum.  Ita quod Karolus commisit ista
duo mala, scilicet mortem Corradini et mortem Sancti Thome de
Aquino.  Ideo dicit textus: Carolus venit in Ytaliam, et propter
emendationem victimam fecit de Corradino, et postmodum repulit ad
celum Thomam propter emendationem. 

	|70-72.~  Hiis dictis, iam auctor dicit de uno alio
Karolo de dome Frantia, qui etiam venit in Ytaliam, vocatus per
Bonifacium octavum, qui dictus fuit Karolus Sineterra, quia
nullum dominium habuit; qui venit Florentiam, ut dictum est, pro
pacificando populum, et non fecit, ymo fuit causa multorum
malorum, et maxime fuit causa expulsionis partis Albe, de qua
erat ipse auctor.  Et iste auctor [dicit], quod iste Karolus
Sineterra preliatus fuit cum lancea Iude, idest cum proditione;
unde Florentia per ipsum passa fuit multa mala.  De quo dicit,
quod iste Karolus non acquiret terram aliquam, sed multa peccata
commictet.  Millesimo tercentesimo secundo, iste Karolus intravit
Florentiam et ostendit vilitatem suam et suorum et avaritiam. 
Iste Karolus fuit frater Philippi Belli.  Ipse punxit male
Florentiam: nam tunc Florentia erat plena et populosa: iste fuit
causa expulsionis multorum, maxime partis Albe, etc.; apud Deum
acquisivit peccatum, apud homines despectus.  Hic multum
diffamatur ab auctore. 

	Tempus video non multum post adhuc, qui trahit unum alium
Karolum extra Frantiam, ut faciat cognosci se et suos. 

	|73-75.~  Sine armis, inde, scilicet de Frantia, exiit
solus, idest non conduxit gentes armorum; cum lancea, idest
proditione, cum qua hastilusit Iudas: et illam impingit ita, quod
Florentiam fecit crepare panciam, idest viscera. 

	|76-78.~  Inde non terram, sed peccatum et despectum,
lucrabatur pro se, tanto plus grave quanto [leve] magis simile
dampnum computat. 

	Auctor multum diffamat istum Karolum Sineterra, quia
apparet auctori, quod commiseret ipse multa mala in Florentia, et
maxime quia fuit causa expulsionis partis Albe, de qua erat
auctor ipse.  Vera tamen sunt illa, que auctor dicit hic.  Multa
commisit iste Karolus in Florentia et propter pecuniam et propter
avaritiam, et ostendit vilitatem suam et suorum avaritia et
proditione, unde apud Deum acquisivit peccata, et apud homines
ontam, idest despectum et displicentiam. 

	|79-81.~  Ammodo loquitur auctor de Karolo secundo, patre
regis Ruberti et Sancti Ludovici de Ordine Fratrum Minorum; qui
fuit filius Karoli primi, qui intravit in Ytaliam per Clementem
quartum, et debellavit Manfredum, etc.  Hic Karolus secundus
habuit preceptum a patre suo, Karolo primo, eunte contra
Ciciliam, ut non exiret de civitate neapolitana.  Unde notandum
est hic, quod postquam Karolus primus perdidit insulam Cicilie,
que se sibi rebellavit fecit armatam magnam, vadens ad
recuperandum ipsam Cicilie insulam sibi rebellem.  Precepit filio
suo isti Karolo secundo, qui habebat multos filios, ut si
venirent inimici ad partes neapolitanas, quod ipse nullo modo
exiret ad bellum cum aliquo: quod non fecit, ymo, contra
preceptum patris, veniente ad portum neapolitanum domino
Rogeri[o] de Lori, admiralo don Petri regis Aragonie, inimici
dictorum Karolorum, scilicet primi patris et secundi filii, ipse
Karolus secundus exivit ad bellum navale extra portum
neapolitanum, et fuit victus et debellatus et captus per dictum
dominum Rogerium admiralum, et ductus ligatus Ciciliam in
civitatem Messinensem, et ibi positus fuit in carceribus, et vix
evasit quin decollaretur, propter mortem Corradini, quem pater
istius Karoli secundi, scilicet Karolus primus, fecerat
decollari.  Sed uxor don Petri regis non permisit quod
decollaretur.  Modus quo fuit captus, fuit talis.  Ille dominus
Rogerius admiralus, veniens ad portum neapolitanum, circuens
improperabat Neapolitanis, et maxime isti Karolo secondo, modo
quo solent homines de galeis improperare.  Iste Karolus,
verecundia ductus propter talia improperia, etiam contra
preceptum patris sui fecit preparare galeas, et exivit foras
extra portum.  Hic Karolus dicebatur Cioctus, et quia erat
iuvenis, non scivit se bene regere.  Tandem ductus in Catheloniam
in captivitatem, ubi stetit longo tempore, demum dedit obsides
filios suos, et tandem redemit se ducentis millibus florenorum;
et quia non habebat tales pecunias ad redimendum se, dedit
filiam suam, dominam Beatricem, in uxorem marchioni Ferrarie,
scilicet Azzo tertio, et ipse Azzo marchio tertius dedit illa
ducenta millia florenorum socero suo; et sic emit uxorem suam pro
ducentis millibus florenorum, et pater ipsius domine Beatricis
vendidit eam dicto pretio: de qua venditione multum conqueritur
hic Ugo Ciappetta, videns semen suum pro pecuniis sic vendi,
sicut venduntur sclavi a corsaribus, sive a piratis. 

	Alium, qui iam exivit captus de navi, scilicet Karolum
secundum, sive Cioctum, video vendere suam filiam et pacisci,
sicut pyrate de aliis sclavis faciunt.  Iste tamen Karolus
Cioctus, qui vendidit filiam ut dictum est, fuit valde liberalis;
et filius suus, rex Rubertus, fuit sapientissimus.  Si ille
Karolus Cioctus, qui fuit liberalis, utitur avaritia, quid
faciunt alii de sanguine Frantie, qui sunt avari? quia avaritia
fuit existimanda in ipso Karolo Ciocto, dum vendidit filiam suam.

	|82-84.~  Nunc auctor exclamat contra avaritiam in
persona Ugonis dicti, dicens: O avaritia, quid potes tu plus
facere? (quasi dicat: Nil), postquam sanguinem meum ad te ita
traxisti, quod non curat de propria carne? 

	|85-87.~  Modo fit sermo de Philippo, qui fecit mori
Bonifacium octavum.  Iste Philippus fuit frater istius Karoli
Sineterra, qui fecit tot mala in Florentia, qui sine terra
remansit nec scivit sibi acquirere unam terram: saltem ex quo
commisit tot mala in civitate Florentie, scivisset sibi acquirere
ipsam Florentiam!  Et tot mala fecit in Florentia, pecunia
venenatus.  Quomodo autem rex Philippus fuerit causa mortis
Bonifacii octavi, dictum fuit in Inferno decimonono capitulo. 
Nam ipse papa Bonifacius fuit carceratus, et in carcere stetit
tribus diebus, quibus noluit comedere; qui pro dolore momordit
manus suas.  Aliqui dicunt quod in carceribus moriebatur fame;
quod non credo esse verum; sed fuit liberatus a carceribus; sed
tamen pro dolore et angustia mortuus est in brevi.  Nam dominus
Sciara habuit homines armorem ab ipso rege Philippo, que gentes
portabant lilia, scilicet arma, regis Frantie, cum quibus
gentibus ipse dominus Sciara de Columpna vicit in Anania papam
predictum, et ipsum cepit et incarceravit.  Et quia papa est
vicarius Iesu Christi, quidque infertur vicario imputatur Christo
inferri, ita [dicit] quod in derisione ipsius pape Bonifacii
renovata fuit passio Christi. 

	Adhuc ut minus appareat malum futurum et factum (per
antifrasim, idest ut magis sit notum), video in Ananiam,
civitatem Campanie, in qua fuit captus papa Bonifacius, intrare
alixium florem (idest arma regis Frantie, quia lilium, sive
lilia, sunt arma regis Frantie, quam portarunt ille gentes
gallice, quas accomodavit rex Frantie domino Sciare de Columpna),
et in vicario suo, scilicet papa Bonifacio octavo, Christum esse
captum. 

	|88-93.~  Video ipsum, scilicet Christum, iterum
derideri, scilicet in suo vicario: video renovari acetum et fel,
[et] inter vivos latrones occidi: video novum Pilatum ita
crudelem, quod hoc eum non satiat, sed, sine decreto, iniuste
portat in templum cupida vela. 

	Notandum est hic, quod tempore dicti Bonifacii erat Ordo
Templariorum, qui Ordo factus fuit tempore Gotfredi de Bogliono,
qui recuperavit Terram Sanctam.  Scilicet Templarii fratres,
stando in Hierusalem, invicem iuraverunt semper vivere ad
servitium Christi cum certo Ordine; et talis Ordo brevi tempore
crevit, de quo Ordine fuit frater ducis Burgundie.  Ille erat cum
Bonifacio contra Philippum regem Frantie, cum quingentis bonis
militibus.  Philippus, rex Frantie, mortuo Bonifacio et creato
Clemente, fecit capi illum principalem cum bene aliis sexaginta
nobilibus, quos cogebat confiteri, suum Ordinem esse malum et
contra Christum; et cum nollent hoc confiteri, fecit eos igne
cremari, reservatis illo principali et tribus aliis, cum
processu.  Et combustis illis, iterum cogebat istum principalem
reservatum cum tribus aliis, ad confitendum, illum Ordinem malum,
etc., et contra Christum, promictendo sibi vitam.  Qui quatuor,
sic reservati, inceperunt, ob timorem mortis, confiteri aliqua
prava, tamen nullius reputationis; quibus factis, fecit etiam
comburi, sicut et primos.  Qui martyres fuerunt, quia in bona
fide mortui sunt sine causa, semper appellantes ad Christum, quia
ad Papam non potuerunt appellare; quia taliter erat Papa ligatus
cum Philippo ipso rege, quod Papa non potuisset eis in aliquo
prodesse; et factus fuit processus contra istos sine decreto,
idest sine iustitia, quia iniuste occisi sunt.  Et hoc fecit
fieri rex Philippus propter avaritiam, quia ipse confiscavit
omnia bona illorum Templariorum combustorum.  Sic fecit etiam
interfici et derobari omnes Iudeos, et recepit pro se omnia bona
eorum Iudeorum [per sententiam] suam.  Et allegabat contra
Iudeos, quod ipsi destruebant fidem christianam: ideo dicit
textus: Sine decreto portat in templum cupida vela. 

	|94-96.~  O Domine mi, quando ero ego letus ad videndum
vindictam, que absconsam facit dulcem iram tuam in tuo secreto? 

	Ista littera est difficilis: pro qua intelligenda
notandum est, quod quando aliquis recipit iniuriam ab aliquo, et
videt de proximo vindictam, gaudet in mente sua.  Ita facit Deus,
qui noscit omnia futura.  Tunc, quando Deus offenditur et ipse
Deus prescit vindictam de proximo faciendam, in secreto, sive in
arcano consilio, Dei, fit dulcis ira ipsius Dei, idest placatur.

	Modo ista exclamatio dirigitur ad Deum propter
iniquitates commissas ab ipso rege Philippo: qui rex Philippus,
vadens venatum ad silvas, dilaniatus fuit ab ipso apro et
conscius in partes in venatione.  Ecce quod vindicta erat de ipso
de proximo facienda; ita quod ira Dei facta fuit dulcis in
secreto consilio suo, propter dilaniationem factam ab apro.  Ipsi
regi Philippo remanserunt tres filii, quorum in brevi quilibet
moriebatur, nec de ipsis remansit heres, et ipsi tres omnes
habuerunt uxores publicas adulteras cum pudore, ita quod regnum
postea devenit ad Karolum Sineterra. 

	|97-102.  Id quod ego dicebam.  Ci che diceva~: hec est
tertia pars huius capituli, in qua enumerantur pravi effectus
avaritie.  Sed Ugo primo dicit talia verba auctori: Id quod
dicebam ego de illa unica sponsa Spiritus Sancti, que te fecit me
volvi propter aliquam rem, idest propter paupertatem voluntariam
Virginis Marie, propter virtutem Fabritii et opera Sancti
Nicolai, tantum est repositum, vel respositum, ad cunctas nostras
preces, quantum dies durat; sed quando noctescit, idest incipit
fieri nox, contrarium sonum apprehendimus: quia illa que dicimus
de die, sunt boni effectus liberalitatis; sed illa que dicimus de
nocte, sunt opposita illis, quia sunt effectus avaritie. 

	|103-105.~  Ad intelligendam litteram sequentem, oportet
notare septem hystorias.  Una est poetica, alie sunt vera in re,
sicut sonant, quarum plures sunt in Sacra Scriptura. 

	Prima hystoria est de Pigmaleon.  Hic fuit frater
carnalis domine Didonis, filie Beli, regis Tyri, in terra
promissionis: que Dido maritata fuit Sicheo.  Hic Pigmaleon, ob
sui avaritiam, sciens suum cognatum, scilicet Sicheum, esse
ditissimum et habentem maximos thesauros, interfecit eum
proditorie et destruxit patriam illam, et fuit magnus latro: et
hoc fecit, quia habuit voluntatem avidam auri.  Dicit textus: Nos
repetimus Pigmaleon |allocta~, idest tunc, scilicet de nocte,
quem proditorem et latronem patricidam fecit [voluntas] sua, auri
ghiocta, idest avida. 

	|106-108.~  Secunda hystoria est poetica, scilicet de
Mida, qui fuit tantum avidus auri, quod dum Iuppiter diceret
sibi: Pete omnem gratiam quam vis et faciam tibi illam, ex eo
quia bene sacrificasti michi; tunc Mida dixit: Fac michi hanc
gratiam, quod quidquid tetigero fiat aurum.  Quod et factum est. 
Tunc oportebat ipsum mori, quia quidquid tangebat fiebat aurum;
unde ab omnibus fuit derisus propter suam avaritiam.  Ideo dicit
textus: Et miseriam avari Mide, scilicet repetimus, que, scilicet
miseria, secuta [est] ad suam petitionem importunam, propter quod
convenit, idest oportet, quod semper rideatur. 

	|109-111.~  Tertia hystoria ponitur in quinto capitulo
Iosue, que est de Acham, homine sic vocato, vel Achior, quod idem
est.  Iste Acham, sive Achior, fuit furatus de anathemate, unde
fuit postmodum lapidatus.  Dum Iosue misisset gentes suas ad
expugnandum unam civitatem Cananeorum, scilicet Ain, de precepto
Dei dixit toti populo, quod nemo aliquid de spoliis inimicorum
reciperet; sed omnia essent anathema, et comburerentur.  Iste
Acham, sive Achior, furatus fuit aliqua de spoliis, et abscondit. 
Altera die, vadens populus Dei ad bellum, fugatus est, et multi
interfecti sunt a Cananeis.  Tunc Iosue ixit et consuluit Deum,
unde hoc evenerat, quia Deus promisit victoriam.  Tunc dixit:
Quoniam aliquis de populo furatus est de anathemate.  Et missis
sortibus, deventum est quod Acham, sive Achior, hoc fecerat; qui
captus, confessus est furtum quod fecerat propter avaritiam, et
lapidatus fuit et sepultus in una valle, que usque in hodiernum
diem vocatur vallis Acham, sive Achior.  Ideo dicit: De fatuo
Acham, idest repetimus, quilibet, scilicet nostrum, recordatur,
qualiter furatus fuit spolia, ita quod ira Iosue hinc apparet
quod adhuc illum remordeat, quia in ira Iosue fecit ipsum
lapidari. 

	|112-114.~  Alia hystoria est de Saphira, que hystoria
ponitur in libro Actuum Apostolorum.  Saphira cum coniuge
vendiderunt omnia bona sua et portaverunt ad pedes Apostolorum
pecunias, reservata aliqua portione.  Quibus, euntibus ad pedes
Apostolorum, dixit Sanctus Petrus: Cur partem reservastis?  Et
subito Saphira moriebatur.  Illa reservatio fuit propter
avaritiam, propter quam avaritiam moriebatur Saphira, ut dictum
est.  Ideo dicit textus: Inde accusamus cum coniuge Saphiram. 

	Alia hystoria est, [que] habetur in libro Machabeorum. 
Sceleratus rex Surie, volens honorare Deum suum Apollonem, misit
ad templum Salomonis in Hierusalem Eliodorum, ut reciperet bona
de dicto templo; et fuit sibi concessum ut caperet quidquid
vellet, quia sacerdotes non poterant sibi resistere.  Dum iste
Eliodorus esset in templo, volens recipere vasa domus Domini,
apparuit de celo unus eques, qui multa verbera dedit isto
Eliodoro et fortissime calcibus percussit eum; et sic rediit ad
dominum suum bene cesus, nec aliquid de domo Domini se[cum]
contulit.  Ideo dicit textus: Laudamus calces, quod habuit
Eliodorus; et in infamia totus mundus girat, idest circuitur, vel
circumvolvitur. 

	|115.~  Alia hystoria est de Polimestore, rege Tracie. 
Hic Polimester, rex Tracie, unius insule in Archipelago in
Gretia, habebat in uxorem unam filiam regis Priami, scilicet
regis Troye.  Videns rex Priamus quod Greci multum vicerunt, et
iam mortuus erat Hector, misit unum filium suum, nomine
Polidorum, cum multo auro, ad istum Polimestrem, cogitans quod
ipse bene reciperet Polidorum et conservaret aurum illud.  Ille
Polimester, videns quod Greci vincebant, interfecit Polidorum
cognatum suum, germanum uxoris sue, et pro se tenuit aurum illud. 
Hoc fecit propter avaritiam. Ideo dicit textus: Polimestrem,
scilicet accusamus, qui occidit Polidorum. 

	|116-117.~  Alia hystoria est de Crasso, consule romano,
qui vadens ad Assiriam, expugnavit civitatem unam, et subito se
dedit prede ad derobandum.  Inimici, videntes Romanos vacare
spoliis, verterunt se contra Romanos, et plures interfecerunt, et
ceperunt Crassum, et aurum multum liquefactum miserunt in guttur
eius dicentes: Quem saporem habet aurem?  Ideo dicit textus:
Ultimo hic clamatur: O Crasse, dic nobis, quia scis, cuius
saporis est aurum! 

	|118-123.~  Aliquando loquitur unus alte, aliquando
submisse, secundum affectionem, que ad dicendum non incitat;
aliquando ad maiorem, aliquando ad minorem passum.  Ideo ad
bonam, quod in die hic ratiocinatur, paulo ante non eram ego
solus; sed hic prope non elevabat vocem alia persona, scilicet
quam ego, ad cantandum.  

	|124-129.  Nos iam recesseramus.  Nui eravam partiti~:
hec est quarta pars huius capituli, in qua describitur unum
mirabile accidens, quod fuit tale.  Venit terremotus terribilis,
dum sic starent; et fuit terremotus talis, quod totus mons visus
est tremere; et post terremotum auditus est unus cantus cum magno
rumore.  Unde auctor multum timuit, et oportebat scire quid hoc
esset, et quid hoc significaret.  Dicit igitur auctor: Nos iam
recesseramus ab illo, scilicet spiritu Ciappette, et conabamur
superare stratam, idest cito transire, tanto quanto nostro posse
erat permissum (quia Dantes non poterat ira ita leviter, sicut
spiritus ibat; quia Dantes habebat corpus grave); quando ego
sensi, sicut res que cadit, tremere montem, unde me apprehendit
unum gelu, quale apprehendere solet illum qui ad mortem vadat,
idest trahatur. 

	|130-135.~  Nota quod terremotus sepe fuit causa ruine
unius montis.  Dicit etenim Titus Livius, quod ita atrociter
certatum fuit apud lacum Perusinum cum Annibale, quod factus est
terremotus adeo ingens, quod multi homines sunt rupti; nec tamen
illi bellantes dimiserunt bellum, licet hoc senserint.  Certe,
non excutiebatur ita fortiter Delos insula (est in Archipelago in
Gretia, sic dicta), postquam Latona in ea faceret nidum ad
parturiendum duos oculos celi.  Fingunt poete quod insula Delos
fuit vagabunda, et movebatur in mari, et erat instabilis.  Latona
pregnans, que fuit impregnata a Iove, ivit, ad parturiendum,
insulam Delos; et quia mulier non potest parere nisi in loco
stabili, Delos insula fuit, volente Iove, coniuncta Ortusie,
alteri insule.  Sic facta est insula Delos stabilis, in qua
Latona peperit Solem et Lunam, qui sunt duo oculi celi.  Inde est
quod sicut Appollo sepe vocatur Delius, idest natus in Delos: sic
etiam luna vocatur Delia, idest nata in Delos.  Scribit Macrobius
de Saturnalibus, quod Delos sit mundus instabilis, que est una
insula in medio aquarum.  Latona fuit materia informis, sive
chaos, sive yle, ex qua facti fuerunt sol et luna.  Nam sol et
luna sunt duo oculi celi.  Apud Sacram Scripturam sol et luna
dicuntur duo luminaria celi, sive mundi. 

	|136-138.~  Dum terremotus ille fiebat, fuit unus cantus
cum clamore, et dicebatur, Gloria in excelsis Deo.  Tunc magister
se vertit ad Dantem dicens: Ne timeas, dum sum tecum.  Quasi
dicens: Si te rexi in Inferno, tanto peramplius te bene regam in
Purgatorio.  A vicinis spiritibus, qui erant propinqui ipsi
Danti, scivit Dantes, quod clamor ille dicebat, Gloria in
excelsis, etc.  Tunc auctor et Virgilius stabant suspensi,
nescientes quid hoc fuisset; et stabant sicut steterunt pastores
prope Bethlehem, qui etiam ympnum, scilicet Gloria in excelsis,
audierunt ab angelis. 

	Postea inceptus est ex omni parte unus clamor ita, quod
magister versum me se fecit dicendo: Non dubites, dummodo ego te
duco.  Gloria in excelsis, omnes, Deo, dicebant, propter id quod
a vicinis comprehendi, unde intelligi clamor potuit. 

	|139-141.~  Nos stabamus immobiles et suspensi, sicut
pastores, qui prius audierunt illum cantum, quando Christus natus
est in Bethelem, quousque tremor cessavit, et ille cantus
completus est. 

	|142-151.~  Postea resumpsimus iter nostrum sanctum,
respiciendo umbras, que iacebant per terram, reversas iam, idest
que redierant, ad consuetum planctum: quia dum cantaverunt, omnes
alie anime se erexerunt ad cantandum; sed completo cantu,
redierunt ad plangendum, sicut steterunt per ante.  Terremotus
ille et cantus ille fuerunt causa quod auctor habebat maximum
desiderium sciendi quid hoc significaret.  Nunquam ignoravit
aliquid, quod ignorare tantum displiceret auctori, sicut hoc; et
propter festinantiam auctor non erat ausus interrogare ducem
suum, nec auctor sufficiebat sibi ipsi hoc cognoscere; et ideo
ibat timidus et multum cogitans.  Nulla ignorantia unquam cum
tanta guerra me fecit avidum sciendi, si memoria mea in hoc non
errat, quantum apparebat michi tunc cogitando habere; nec propter
festinantiam petere eram ausus; nec per me ibi poterat res,
scilicet aliqua, videri: sic ibam timidus et cogitabundus. 
Littera plana est, etc. 

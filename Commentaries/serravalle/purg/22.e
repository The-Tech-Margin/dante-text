	|SUMMARIUM.~  In isto vicesimosecundo capitulo, quod
incipit: ^Iam erat angelus~, auctor prosequitur materiam
prodigalitatis, et in fine incipit tractare de vitio gule. 
Primo, tamen, presupponit purgationem suam a vitio avaritie, et
quomodo fuit cantatum, ^Consitio~.  Quid importet hoc verbum,
^Consitio~, videatur in Commento.  Sed primo Virgilius petit a
Statio de sua purgatione, et quomodo fuit possibile quod in tam
solempni homine fuisset avaritia.  Credebat Virgilius, quod
Statius fuisset hic purgatus a vitio avaritie ex eo quia fuerat
hic in circulo avaritie: cui Statius manifestavit se fuisse hic
purgatum, non de vitio avaritie, sed de vitio sibi opposito,
scilicet de vitio prodigalitatis.  Et fuit ipse Statius valde
prodigus; sed legens dicta Virgilii in Eneydos, in quibus
habetur: O sacra fames auri, etc., tunc vidit quod homo poterat
eque bene peccare in nimis expendendo, et sic se correxit.  Cui
dixit Virgilius: Quando tu cepisti libros tuos componere, tu non
invocasti, more Christianorum, divinum auxilium, nec tunc eras
christianus: quomodo ergo factus fuisti christianus?  Respondet
Statius, quod tam propter verba ipsius Virgilii, quam propter
famam Christianorum, ipse paganismum reliquit.  Et quia Virgilius
dixerat sibi, quomodo erat in circulo virorum illustrium; ideo
Statius petit Virgilium de multis poetis, scilicet de Euripide,
Simonide, et de aliis, etc.  De quibus Virgilius respondet sibi,
indicans ei etiam de multis personis, de quibus tractat ipse
Statius in Thebaydos, sicut de Antigone, Ysiphile, Argia.  Harum
personarum omnium videantur hystorie in Commento.  Et in isto
eodem capitulo auctor incipit tractare de punitione gulosorum,
ponens hic in strata, per quam ibant isti tres, scilicet
Virgilius, Statius et ipse auctor, quomodo vidit unam arborem
similem abieti, sed plantatam per transversum, ita quod rami
erant deorsum, et arbor habebat radices superius: que arbor erat
plena pomis et fructibus.  Et vidit etiam unam aquam
scaturientem a latere ripe et ascendentem superius per arborem. 
Et dicit auctor quod Virgilius et Statius, appropinquantes ad
arborem, respiciebant super ipsam arborem, et tunc resonuit infra
arboris ramos una vox, que dixit: De istis pomis non gustabitis. 
Postea vox dixit: In nuptiis Maria magis cogitabat, quomodo
nuptie fierent honorabiles, quam quomodo comederet.  Item dixit:
Romane mulieres antiquitus pro potu utebantur aqua; et antiqua,
sive prima, etas, stetit contenta glandis, cui nectar erat aqua:
mel et locuste fuerunt fercula Ioannis Baptiste; ideo est ita in
celi curia gloriosus. 

	|Proemio.~  ^Iam angelus retro nos remanserat.  Gi era
l'angelo di retro a noi remaso~: istud est vicesimumsecundum
capitulum Purgatorii, in quo auctor tractat de materia
prodigalitatis, et tendit versus materiam gule: quod dividitur in
quatuor partes.  In quarum prima Virgilius petit a Statio formam
sue purgationis.   

In secunda, que incipit ibi:  

     Or quando tu cantasti arma cruda;  
     Or quando tu cantasti le crude armi, 

Virgilius petit a Statio formam sue conversionis.   

In tertia, que incipit ibi: 

     Tu igitur qui levasti michi cooperturam;  
     Tu dunque che leva[sti] tal coperchio, 

Statius petit a Virgilio de aliquibus poetis illustribus. 

In quarta, que incipit ibi: 

     Tacebant iam ambo illi poete, 
     Taceansi amendui gi li poeti, 

tangitur purgatio et pena peccati gule, sive gulosorum. 

	|1-6.~  Primo tamen auctor continuat dicta dicendis.  Iam
angelus retro nos remanserat, angelus qui nos converterat ad
sextum gyrum, idest circulum, et iam a facie mea unum ictum, unum
P, sive signum de illis que sculpserat angelus cum cuspide ensis,
abraserat; et illi qui habent ad iustitiam eorum desiderium,
dixerant: Beati, in suis vocibus, consitio, sine aliqua re, idest
nullam rem dicendo, hoc compleverunt. 

	Ista litera est valde fortis: ideo oportet hic notare,
quod auctor facit hic unum mirabile, insolitum certe, et mutat
modum dicendi.  Nam in superioribus circulis, quando pervenit ad
finem ipsorum, introducit angelum venientem ad abradendum
peccatum, et purgandum, quod ibi punitur, et ad introducendum in
superiorem circulum: in isto capitulo et in isto loco presupponit
quod hoc iam sit factum, ita quod ipse presupponit de facto esse,
nihil tangens de fieri.  Et vere auctor bona de causa hoc facit
hic, volens innuere tacite, se breviter fuisse purgatum ab
avaritia, quia non fuit multum avarus, ymo odivit vitium
avaritie.  Ideo angelus solummodo volando et transeundo purgat
eum, et sic se invenit purgatum et abrasum a facie sua peccatum
avaritie, idest quintam plagam, que habet etiam secum
prodigalitatem.  |Unum ictum~: illud est vulnus, quod ledit
famam.  Similiter hic nullam facit auctor mentionem de gaudio
purgationes, sicut solent facere anime in aliis circulis; sed
presupponit hoc factum esse, quia quanto indulgentia est minor,
tanto gratiarum actio diminuitur.  Illi avari, qui erant et
purgabantur ibi, habebant desiderium ad iustitiam purgativam, et
dixerunt Consitio: idest, ille anime, videntes auctorem purgatum
leviter ab illo vitio, dixerunt primo, Beati, et postea,
Consitio; primo principium, et [postea] finem versus, Beati
quorum remisse sunt iniquitates, et quorum tecta sunt peccata. 
Idest peccatum auctoris erat purgatum, et Statius erat purgatus a
prodigalitate.  Vel si placet, possumus dicere, quod ille anime
dixerunt, Beati qui esuriunt iustitiam, et sitiunt, et non
pecuniam: dixerunt, |Constitio~, sine alia additione: hoc facit
auctor ad propositum, quia primi canebant [|Beati~], ut dictum
est, et alii dicebant, |Consitio~: quod verbum dixit Christus in
cruce, desiderans salutem populi; sed isti dicebant de seipsis,
idest: Nos consitimus; idest, similiter vobiscum habemus sitim
salutis et glorie. 

	|7-12.~  Et ego levius, quam per alias fauces et bene
[ibam], ita quod sine aliquo labore sequebar sursum spiritus
veloces (quia parum fuit avarus ipse auctor, et etiam quia solum
restabant duo P, ipsum aggravantia, que tamen inter alia peccata
sunt minus gravia.  |Fauces~: idest introytum ad alium circulum. 
Anime Virgilii et Statii dicuntur veloces, quia non erant
aggravate carne, sicut erat auctor.  Potest etiam dici moraliter,
quia Virgilius et Statius fuerunt veloces, ex eo quia eorum
ingenia fuerunt valde acuta, et penetrativa, et subtilia, ad
penetrandum res naturales et cognoscendum, atque etiam celos),
quando Virgilius incepit, scilicet dicere: Amor accensus virtute,
semper aliud attendit (alius textus habet, accendit.  Non est
cura: uterque textus est bonus), dummodo flamma sua appareat
foris.  Summa est, quod virtus habet in se illam proprietatem et
efficaciam, quod scilicet semper cogit amatum reamare amantem;
idest amor fundatus in virtute, idest in honestate.  Loquitur hic
sane auctor; dum dicit |accensus virtute~, loquitur de amore
honesto; nam triplex est amor, ut dictum est.  Vel potest dici
quod aliquis est amor fundatus in re delectabili, aliquis in re
utili; et de istis duobus forte non semper eveniret quod dictum
est, quod amatus reaccendatur ad amandum mantem.  Et est amor
fundatus in virtute, de quo est presens sermo, et de quo provenit
quod amatus reamat, dum amor amantis cognoscatur ab amato. 

	|13-18.~  Modo ponitur causa quare Virgilius hic hoc
dicit: Unde ab hora, qua inter nos descendit in imbum, sive in
limbum, Inferni Iuvenalis, qui tuam affectionem michi patefecit,
mea benivolentia versus te fuit talis, qualis plus strinxit
unquam non vise persone, ita quod nunc nobis apparebunt breves
iste scale. 

	Nota quod quando Iuvenalis moriebatur, anima eius ivit ad
circulum in quo stat Virgilius, et dixit ei, quomodo Statius
plurimum studuerat libros suos et dilexerat ipsum Virgilium
plurimum.  Iste Iuvenalis fuit post Statium et viderat opera sua. 
Iste Iuvenalis fuerat Campanus, de civitate Aquini, idest de
Aquino, sive oppido.  Dicit hic Virgilius, se nunquam amasse
personam non visam, sicut amabat ipsum Statium, nec ita calide. 
Aristotiles dicit in Ethicis, benivolentiam non esse proprie
amicitiam, sed esse principium amicitie.  Dicit quod scale
apparebunt breves.  Verum est quod quando aliqui sotii bene amici
vadunt per viam colloquendo, via videtur [brevis] et non
laboriosa. 

	|19-24.~  Modo Virgilius interrogat de modo purgationis
sue Statium, dicens: Sed dicas michi; et sicut amicus michi
parcas si nimia securitas michi ampliat frenum, idest dat michi
audaciam loquendi tecum, et sicut amicus, ammodo michi vel mecum,
ratiocineris.  Ecce quod benivolentia istorum duorum poetarum
facta est nunc amicitia. 

	Nota quod quia Virgilius reperit Statium in circulo, ubi
purgatur avaritia, credidit Statium avarum fuisse.  Ideo admirans
dicit: Quomodo [potuit] reperire intra tuum senum, capacitatem
scilicet, vel pectus, locum avaritia intra tantam sapientiam
quanta propter tuam curam fuisti plenus?  Quasi dicat, propter
tuum studium et vigilias. 

	|25-27.~  Modo ponitur effectus secutus ex dictis
Virgilii, scilicet quidam risus.  Ista verba Statium movere
fecerunt aliquantulum ad risum prius, postea respondit: Omne tuum
dictum amoris est michi gratum signum.  Quasi dicat: Dic quidquid
vis, quia non posses dicere quidquam quod non proveniret ex
sinceritate amicitie. 

	|28-30.~  Modo respondens Statius Virgilio, dicit unum
notabile bene, scilicet: Vere pluries apparent res, que dant ad
dubitandum falsam materiam, propter veras rationes que sunt
absconse, quia sepe quis miratur de re propter ignorantiam cause. 
Dicit nempe Virgilius: Res animos incognita turbat. 

	|31-36.~  Iam captat Statius benivolentiam a Virgilio,
quia accipit suam sententiam, dicens: Tua petitio tuum credere
michi accertat esse, quod ego fuerim avarus in alia vita, forsan
propter illum circulum ubi ego eram.  Nunc scias quod avaritia
nimis distans fuit a me; et hanc malam mensuram, idest
intemperantiam, prodigalitatis, quia expendi ultra facultatem
meam, millia lunaria punierunt, quia multis annis steterat in
illo circulo ad purgandum peccatum prodigalitatis in circulo
avaritie. 

	|37-42.~  Confitetur Statius se correxisse propter dicta
Virgilii, ubi Virgilius in tertio Eneydos esclamat contra
avaritiam, ubi tangit de Polimestore, qui interfecit Pollidorum,
etc., quando dixit: Auri sacra fames, quid non mortalia pectora
cogis!  Et nisi esset quod ego direxi meam curam, idest me
correxi, quando ego intellexi ibi ubi tu clamas, iratus quasi ad
humanam naturam: Quare non regis tu, o sacra fames auri,
appetitus mortalium? volvendo sentirem hastiludia dolorosa;
idest, essem in Inferno, in circulo, ubi puniuntur avari et
prodigi in giostra contraria, ut in septimo capitulo Inferni
dictum est.  Dictum Virgilii, ubi dixit: Auri sacra fames, etc.,
intelligitur sic, idest: Quod est illud malum, ad quod tu, sacra
fames auri, idest execrabilis, non introducas?  Quod facit
avaritia.  Illam credo esse sententiam Virgilii; sed Dantes
aliter glossat.  Quid, idest cur, o detestabilis appetitus
habendi, non reducis et regis, sicut debes, appetitus mortalium,
ut ipsi expendant ubi, quando et propter causam, etc., idest
temperate?  Dicit igitur Statius, quod illud verbum, quod videtur
propter avaros dictum, retraxit me a prodigalitate. 

	|43-48.~  Nunc exclamatur hic contra prodigos.  Tunc
perpendi quod nimis aperire alas poterant manus ad expendendum,
et penituit me ita illius, sicut aliorum malorum.  Quot resurgent
cum crinibus scemis, idest diminutis, propter ignorantiam, que de
isto peccato (quia non creditur esse peccatum) subtrahit penitere
vivendo et in extremis!  Nam prodigalitas laudatur saltem apud
potentes, sicut contingebat de Alexandro.  

	|49-51.~  Et scias, notabile dictum, quod culpa que
ribecchat, idest repercutit, per rectam oppositionem aliquod
peccatum, simul hic cum suo viridi desiccatur.  Avaritia et
prodigalitas sunt sibi invicem opposita, et videntur extrema
liberalitatis.  Aristotiles tamen dicit, quarto Ethicorum, quod
illiberalitas et prodigalitas sunt extrema, inter que media
liberalitas.  Sed hic accipitur avaritia pro illiberalitate. 
|Desiccatur~: punitur. 

	|52-54.~  Ergo si ego inter illam gentem steti, que
plangit avaritiam pro me purgando, propter contrarium, michi
evenit, idest non propter avaritiam, sed propter prodigalitatem
ibi steti. 

	|55-60.  O[r] quando tu cantasti cruda arma.  Or quando
tu cantasti l'arma cruda~: hec est secunda pars huis capituli, in
qua Virgilius interrogat Statium de modo sue conversionis, quia
de hoc dubitat ipse Virgilius; et ratio dubitationis, quia dum
Statius composuit Thebaydos, ipse non invocavit ad modum
Christianorum, sed invocavit ad modum paganorum, et sic apparuit
esse sine fide christiana.  Nota quod Clio est una de novem
musis, que Clio invocata fuit in adiutorium ab ipso Statio. 

	Or quando tu cantasti cruda arma, idest crudelia (idest,
quando tu composuisti librum Thebaydos, in quo tu cantasti talia
crudelia, idest crudelitatem secutam ex armis), de duplici
tristitia Iocaste (uxoris et matris Edyppi, de quibus fit quarta
tragedia in tertio Senece), dixit Cantor buccolicorum carminum
(idest Virgilius, qui fecit Buccolicam tam pulchram.  Illa
Iocasta suspendit se, videns maritum obcecatum et suos duos
filios, scilicet Theoclem et Pollinicem, invicem [se]
interfecisse: ideo habuit duplicem tristitiam, scilicet de se et
de filis ac marito), per illud quod ibi Clio, musa una de novem,
tangit, |tasta~, tecum, non apparet quod te faceret adhuc fidelem
fides, sine qua bonum facere non sufficit.  Esse quod non
sufficiunt virtutes morales, sine fide, salvare hominem. 

	|61-63.~  Si sic est, si pro quia, qualis sol, vel que
candele extenebrarunt, idest ex tenebris traxerunt, ita quod tu
direxisti postea retro Piscatorem, idest post Petrum, primum
vicarium Christi, vela, idest affectiones tuas, et post alios
Christi apostolos? 

	|64-66.~  Et ipse, scilicet Statius, supple dixit: Tunc
prius me inviasti, idest in via duxisti, vel conduxisti, versus
Parnasum ad bibendum in suis gruptis, et prius prope Deum me
illuminasti.  Idest tu, Virgili, fecisti michi duo bona: primo
dedisti michi viam poetandi, secundo convertisti me.  |Grupte~:
idest de aquis Parnasi, qui est mons Musarum.  Nota hic quod
Virgilius, in quarta Egloga sui libri Buccolicorum, dixit hec
verba, que tamen habuit a Sibilla Tyburtina: Iam redit virgo,
redeunt Saturnia regna, iam nova progenies celo demictitur alto;
que verba videntur posse trahi ad Christum et matrem eius.  Sed
iste textus est ambiguus multum: sepe fuit ventilatum.  Sed
Augustinus, octavo De Civitate [Dei], dicit quod certe Virgilius
prophetavit de Christo non per suam scientiam, sed quia habuit a
Sibilla predicta, et Virgilius allegat eam.  Hieronimus tamen in
prologo Biblie dicit oppositum, et trufatur quasi de sic
dicentibus.  Non est cura.  Hic Dantes tenet, quod Virgilius
prophetavit de Christo. 

	|67-72.~  Fecisti sicut ille qui vadit de nocte, qui
portat lumen retro, et sibi non prodest, sed post se facit
personas doctas, quando dixisti: Seculum renovatur; redit
iustitia, scilicet Virgo; primum tempus humanum, scilicet
Saturnia regna; et progenies descendit de celo, sive a celo,
nova. 

	|73-81.~  Per te poeta fui, per [te] christianus: sed ad
hoc ut melius videas id quod ego designo, ad colorandum extendam
manum.  Quasi dicat: Faciam tecum sicut facit pictor, qui primo
designat figuram grosso modo, secundo colorat ipsam bene et apte. 
Ita faciam tecum: hucusque locutus fui confuse; nunc declarabo,
loquens clarius.  Ista questio fit coctidie a pluribus, quomodo
Statius fuit factus christianus.  Potest dici quod Statius fuit
homo valde moralis, honestus, virtuosus, nec quidquam lascivum
commisit; ideo Deus impressit sibi id quod sibi fuit sufficiens
ad salutem.  Vel aliter et melius: Tempore sui erat fides
christiana satis divulgata; cui adhesit, ut dicetur infra.  Sicut
aliqui dicunt de Seneca, quod fuit christianus, qui conversabatur
cum Sancto Paulo apostolo, ut patet Epistolas suas.  Vult dicere
quod, audita fama Apostolorum predicantium Christum, ipsi
placuerunt ei et sic omnes christiani; et dum Domitianus faceret
dire persequi christianos, ipse de suis facultatibus subveniebat
christianis absconsis.  Fecit se baptizare et factus fuit
christianus, licet diu celaverit; unde fuit punitus in circulo
accidie multis annis. 

	Iam erat mundus totus pregnans, idest plenus et repletus,
de vera credentia, scilicet fide, seminata per nuncios eterni
regni, idest per Apostolos Christi; et verbum tuum, supra tactum,
scilicet de nova progenie, consonabat novis predicantibus, idest
concorda[ba]t cum dictus novorum predicantium: ex quo, idest ex
hoc, ego ad visitandum eos cepi consuetudinem. 

	|82-84.~  Apparuerunt michi postmodum tantum sancti, quod
quando Domitianus, scilicet Imperator, eos persecutus est, sine
meis lacrymis non fuerunt eorum planctus, idest ego plangebam
cum ipsis. 

	|85-87.~  Et dum ego in mundo steti, ego eis subveni, et
eorum recti mores fecerunt spernere me omnes alias sectas. 

	|88-93.~  Et prius quam ego ducerem Grecos ad flumina
Thebarum poetando, habui ego baptisma, idest fui baptizatus; sed
propter timorem clausus, idest occultus, christianus fui longo
tempore, scilicet extra monstrando paganismum, idest fidem
paganorum; et iste tepor quartum circulum, idest accidie, querere
me fecit plusquam quarto centesimo; idest quadringentis, vel
plusquam quatuor [centum] annis celerat in circulo accidie, ubi
purgatur talis torpor, idest pigritia, seu negligentia. 

	|94-99.  Tu igitur, qui levasti michi coopertorium.  Tu
dunca che levasti tal coperchio~: hec est tertia pars huius
capituli, in qua Statius petit a Virgilio de aliquibus poetis
illustribus, dicens: Tu, Virgili, qui detegisti ignorantiam
(quoniam ut dictum est, per Virgilium fuit christianus), tu
igitur, qui levasti, idest abstulisti, coopertorium, idest
ignorantiam, que michi abscondebat, idest ignorare faciebat,
quantum bonum ego dico, interim quod ascendendi habemus
soverchium, idest superfluum, dic michi ubi [sunt] Terentius
noster antiquus, Cecilius, Plauto et Varro, si tu scis, dic michi
si sunt dampnati et in quo vitio.  Terentius, qui composuit
librum, continentum sex partes, scilicet Andriam, Eunuchum,
[H]e[a]uthonth[im]o[rume]no[s], Adelphos, Echirra et Formionem,
floruit in Carthagine, tempore maioris Scipionis, scilicet
Affricani, et fuit natione carthaginensis.  De quo volunt dicere
aliqui, quod quando fuit ductus Romam, habebat gallerum, sive
capellum in capite in signum libertatis; sed [non] dicunt, ut
puto, veritatem; quia ille Terentius, qui veniebat de
Carthagine, fuit unus homo civis romanus, bene vocatus Terentius,
nobilis romanus, qui fuerat captus a Carthaginensibus et steterat
diu in carceribus; sed Terentius, qui fuit poeta, fuit ductus
ligatus, ymo fuit venditus: nam sic habetur in prologo sui
libri.  Natus in excelsis Carthaginis edibus alte, Romanis
ducibus preda fui.  Eusebius dicit, ipsum Terentium fuisse
venditum.  Cecilius fuit poeta romanus.  Plautus fuit etiam
poeta ytalicus de provincia Romandiole, de una ad tempus
destructa civitate, que vocatur Sarsana.  Ille dedit stilum et
formam Terentio.  Varro etiam fuit poeta et philosophus.  Isti
fuerunt correctores libri Eneydorum Virgilii.  Persius fecit
satiras et locutus fuit valde obcure.  Homerus fuit grecus et ita
valens, quod eo in Gretia nullus fuit valentior. 

	|100-105.~  Respondet Virgilius, dicens: Isti, scilicet
quos tu nominasti, et Persius, et ego, et alii multi, respondit
dux meus, sumus cum illo greco, scilicet Homero, quem muse
lactaverunt plusquam alium unquam, in primo circulo carceris
ceci, idest Inferni, idest in illo loco, ubi sunt anime
innocentium et illustrium virorum: sepe ratiocinamur de monte,
qui habet memorias nostras semper [secum]. 

	|106-108.~  Euripides est ibi nobiscum, et Antifons,
Symonides, Agathon, et multi alii, idest plures Greci, qui iam de
lauro ornaverunt frontem.  Euripides fuit poeta grecus et
subtiliter scripsit, floruit tempore Archelai, regis Persarum, et
a canibus fuit infeliciter laceratus.  Omnes isti fuerunt Greci,
de quibus nihil vel parum reperitur. 

	|109-111.~  Modo Virgilius vult nominare aliquas
personas, de quibus Statius locutus fuit in suis libris, scilicet
Thebaydos et Achilleydos.  Ibi videntur, de gentibus tuis, idest
de quibus tu scripsisti, Anthigone, Deyfile et Argia et Ysmene,
ita tristis sicut fuit.  Notandum est hic quod Anthigone fuit
filia Edyppi, et soror ita fuit etiam Theoclis et Polinicis. 
Deyfile et Argia fuerunt filie regis Adrasti, una uxor Polinicis,
alia uxor Tydei sotii sui et cognati.  Ysmene fuit etiam filia
Edyppi, que supervixit et vidit omnes tristitias domus sue; ideo
dicit textus: Ita tristis sicut fuit.  Tristitie huius ponuntur a
Statio in libro Thebaydos. 

	|112-114.~  Videtur illa que monstra[vi]t [L]angiam; et
ibi filia Tyresie, et Thetis, et cum sororibus suis Dyademya. 
Que monstravit [L]angiam fuit Ysyfile, filia regis Thoantis,
regis Lenni, insule sic dicte.  Lennum est una de Cycladibus,
que sunt multe insule ad invicem quasi se tangentes.  Ista
remansit gravida et pregnans de Iasone, quando ipse transivit ad
Colchos pro vellere aureo.  Ista fuit illa, que monstravit fontem
septem regibus, qui iverunt in obsidionem Thebarum.  Filia
Thyresie fuit Mantum, de qua dictum est in Inferno, in capitulo
divinantium, a qua Mantua denominatur, ut ibi dictum est.  Thetis
fuit mater Achillis.  Dyademya fuit filia Chirontis regis Achiri,
et amasia Achillis, de qua genuit Pirrum.  Ista Dyademya habuit
plures sorores.  Sed mirum videtur quare auctor dicit hic de
Mantu, esse in circulo, scilicet illustrium, cum in Inferno
posuerit eam in circulo et in loco divinantium.  Dicendum est
hic, quod hoc debet referri ad cecum carcerem, qui est totus
infernus, non solum ad circulum illustrium virorum. 

	|115-123.  Tacebant ambo illi poete.  Taceanse amendue
gi li poete~: hec est quarta pars huius capituli, in qua auctor
incipit tractare de vitio gule et de pena gulosorum.  Unde
tacentibus poetis, quia multa dixerant sibi invicem, et
respiciebant propter videre nova, et iam erant liberi ab ascensu,
quia non oportebat plus ascendere ad istum circulum, scilicet
sextum, quod erat excisum in parietibus, tacebant iam ambo illi
poete, de novo attenti [ad respiciendum] circum liberi ab ascensu
et parietibus; et iam quatuor ancille, scilicet quatuor hore
diei, remanserant retro, idest preterierant, et quinta erat [ad]
themon (themon est prima pars currus, unde trahitur; idest,
quinta hora incipiebat), dirigendo semper sursum ardens cornu,
idest principium; quando meus dux, scilicet dixit: Ego [credo]
quod ad extremum dextros humeros volvere nobis conveniat, idest
nos oporteat [ascendere] circuendo montem, sicut facere solemus. 

	|124-126.~  Sic consuetudo fuit ibi nostrum signum; et
apprehendimus viam cum maiori suspicione propter assensum illius
anime digne.  Ecce quod hic sunt duo magistri, scilicet Virgilius
et Statius; ideo securius potuerunt sic eligere viam cum minori
suspitione, idest dubio. 

	|127-129.~  Ipsi ibant, et ego solus retro post eos
(quasi dicat nullus poeta fuit post eos, qui se assimilaret
illis, sicut ego: vel nullus studuit opera illorum ita bene,
sicut ego), et auscultabam eorum sermones, qui ad poetandum
dabant michi intellectum.  Nam de dictis Virgilii multa tetigit
auctor. 

	|130-135.~  Modo auctor fingit penam gulosorum.  Quoniam
in via est una arbor similis abieti, nisi quod stat modo reverso,
sive transverso: que arbor est plena pomis odoriferis et
placidissimis, et ibi, in latere grupte, est una aqua pulcherrima
et optima ad bibendum.  Nunc gulosi appetunt bibere et comedere,
et ibi vident et intuentur cibum optimum et potum suavissimum, et
nihil possunt inde apprehendere nec capere, et sic crescit eorum
appetitus.  De illa arbore audita est una vox, que dixit: Illum
cibum nullatenus capiatis.  Sed cito rupit dulcia ratiocinia una
arbor, quam reperuimus in medio strate cum pomis ad odorandum
suavibus et bonis: et si[cut] habies in altum digradatur, idest
dilatatur, per ramos de ramo in ramum, ita illa deorsum; credo
ego adhuc ut persona sursum non vadat.  

	|136-138.~  A latere, unde iter nostrum erat clausum,
idest in rupe, cadebat ab alta rupe unus liquor clarus, et se
spandebat, idest effundebat, per folia deorsum.  Nota quod illa
arbor et ille liquor modo opposito habent se hic: quia arbores
nostre stant recte, hic transverse; aqua hic currit deorsum,
ille, scilicet liquor, ibi currit sursum: et aspergebat arborem,
et tenebat recentem; et anime respiciebant, affectabant, et non
poterant inde quidquam habere nec tangere, unde crescebat
appetitus earum, et sic affligebantur, et sic purgabantur.  Vult
hic dicere auctor: Tu, gulose, qui es usus esse intemperatus,
assuefac te ita abstinere, ut videndo epulas gratas et
splendidas, tu possis bene abstinere: et ille est modus purgandi
gulositatem.  Nota quod prohibitio auget concupiscentiam: sic ait
Aristotiles.  Liquor hic, [clarus] sicut aqua, figurat potum
suavem: poma figurant epulas splendidas, odoriferas et valde
gratas. 

	|139-141.~  Duo poete ad arborem, vel arbori,
appropinquarunt, et una vox intra per frondes clamavit: De isto
cibo habebitis defectum, idest caristiam; idest, nihil
comedetis; idest, videbitis, sed non gustabitis.  

	|142-144.~  Modo ponuntur aliqua exempla, que ostendunt
quomodo aliqui abstinuerunt in peccato gule, quorum exemplo esset
etiam per nos abstinendum.  Unde illa vox dixit postmodum, quod
Virgo Maria, dum esset in nuptiis, non curabat comedere vel
bibere; sed habebat animum ad honorem nuptiarum, ne ibi esset
defectus vini. 

	Postea dixit, scilicet illa vox: Plus cogitabat Maria
unde essent nuptie venerabiles et integre, quam ad suum os.  Pro
nobis nunc respondet, quia os Marie semper procurat pro illis,
qui sunt in Purgatorio.  Hic tangitur solertia Marie versus
peccatores. 

	|145-147.~  Consuetudo fuit romanis mulieribus abstinere
a vino et bibere aquam; ideo dicit textus: Et Romane antique,
propter earum bibere, contente fuerunt de aqua.  Et Daniel,
scilicet propheta, sprevit cibum et acquisivit sapientiam.  Nota
quod, ut habetur primo capitulo Danielis, Daniel, Azarias, Misael
et Ananias, de genere regali Iudeorum, tempore captivitatis
Babilonie, ducti fuerunt captivi in Babiloniam; quibus fecit rex
Nabuchodonosor deputari cibaria delicata secundum morem gentium,
in quibus Daniel noluit esse pollutus, sed comedit ligumina. 
Unde propter hoc Deus dedit sibi sapientiam et scientiam in omni
interpretatione sompniorum, etc.  Ideo dicit textus: Daniel
sprevit cibum et acquisivit sapientiam.  Ut etiam poete, et etiam
comici, dicunt: Prima etas non curabat de cibis et potibus
delicatis, sed fructus terre et arborum erat cibus eorum, et
nectar erant rivuli aquarum.  Unde dicit Boetius: Felix nimium
prior etas, contempta fidelibus arvis. 

	|148-150.~  Seculum primum, idest prima etas, quantum
aurum fuit pulchrum; fecit saporosas cum fame glandes, et nectar
(idest claretum, quod fit de bono vino et cum speciebus, sicut
lixivium cum cineribus; in Alamania vocatur ypocras) cum siti
omne rivulum, scilicet aquarum. 

	|151-154.~  Mel vel locuste fuerunt fercula et
nutriverunt Baptistam, scilicet Sanctum Ioannem, in deserto; ex
quo ipse est, idest propter quod ipse est, gloriosus, et tam
gloriosus et tam grandis quantum per Evangelium nobis est
apertum, idest declaratum.  Ista exempla docent, quod non est
attendendum gulositati, sed magis temperantie et abstinentie,
etc. 

	|SUMMARIUM.~  In isto capitulo vicesimoctavo, quod
incipit: ^Avidus iam perquirere~, auctor describit Paradisum
terrestrem, in quo dicit quod sentiebat unam auram suavem, que
aliquantulum movebat arbores in summitatibus; non tamen tantum,
quod, propter talem, aves, que stant super ramos, dimictant aut
interlassent cantum suum.  Et summitates arborem et herbarum
plicant se et inclinantur versus orientem.  Dicit etiam, se
invenisse unum rivulum aquarum vivarum, clarissimarum.  Vidit,
inter arbores et herbas, infinitos flores, vidit unam dominam
pulcherrimam, que ibat colligendo flores, cantando; quam auctor
rogavit, ut appropinquaret aliquantulum, quia distabat multum ab
ipso, et illa erat ultra fluvium, ita quod flumen dividebat eos
ab invicem.  Et illa domina dubito appropinquavit usque ad ripam
fluminis.  Forte admiramini, quia ego canto; dixit ipsa, etc.;
sed cogitetis de Psalmo qui dicit: Delectasti me, Domine, in
factura tua.  Et tu, qui primitus me rogasti, dic si aliud vis,
quia ego sum parata solvere omnem tuam questionem.  Tunc auctor
interrogavit eam, dicens: Ista aqua et sonus, quem faciunt folia
silve, generant in me dubium, quia alias audivi, quod supra
locum illum ubi angelus Dei, qui tenet ensem in manibus et habet
duas claves, non fiunt impressiones, etc.  Tunc domina solvit
questionem, dicens: Hunc locum, summum bonum, idest Deus, fecit,
et posuit in eo hominem; sed ipse modicum hic permansit; propter
suum peccatum cambiavit risum in planctum.  Et ut impressiones
peregrine non obessent homini, hunc montem tantum Deus elevavit
in altum, quod hic locus est securus et liber ab omnibus
impressionibus peregrinis.  Sed quia in circuitu totus iste aier
movetur ad motum celi, ideo talis motus percutit arbores et
herbas, ut vides.  Aqua, que est hic, non generatur, sicut
generantur ille aque que sunt inferius; sed surgit de fonte
voluntatis divine, que tantum scaturit quantum de ipsa versatur. 
Ex ista aqua fiunt Lethes, fluvius oblivionis, et Eunoe, scilicet
fluvius memorationis vel reminiscentie.  Et volo tibi unum
correllarium facere, quod illi, qui signaverunt primaveram
sempiternam in monte Parnaso, de isto loco intellexerunt.  Hic
radix humana fuit innocens.  Dicit auctor: Tunc verti me, idest
revolvi, ad poetas, scilicet ad Virgilium et Statium, et vidi
quod cum risu constructum ultimum audierunt.  Demum ad pulchram
dominam volvi visum. 

	|Proemio.~  Quia auctor ingreditur novam materiam et
difficilem, volens describere Ecclesiam militantem, quare invocat
musas et maxime Uraniam, ut patebit in sequenti vicesimoctavo
capitulo huius Purgatorii; ideo intendo, antequam incipiam
exponere ipsum vicesimumoctavum capitulum, aliqua prenotare.   

	Ubi auctor loquitur de Paradiso terrestri, de floribus,
de arboribus, de fluviis, scilicet Lethe et Eunoe, de aquis, de
horto, etc., debent omnia intelligi figuraliter et allegorice et
moraliter, sive tropologice, et non litteraliter ut verba sonant;
quia sic superficialiter vel omnia dicta ista essent vana, vel
falsa.  Ideo sciendum est, quod per hortum illum, sive Paradisum
illum, intelligit auctor statum perfectum virtutis.  Arbores et
herbe figurant diversas virtutes, que producunt diversos
effectus.  In tam perfecto statu virtutis sive virtuoso, odor,
qui tantum delectat, procedens [ab] arboribus et herbis,
fructibus et floribus, est bona fama et bonum nomen, de quo ait
Salamon: Curam habe de bono nomine; valet enim super aurum et
divitias.  Homo enim existens in statu virtuoso, cavet sibi ab
omni excessu et ab omni vitio, operatur virtuose et
delectabiliter, quem fortuna nec infortunia removere possunt ab
operibus virtuosis, ut bene probat Aristotiles in primo
Ethicorum, quod talis homo sit felix; et felicitas est operatio
virtuosa secundum optimam virtutem hominis, idest rationem, bona,
perfecta, continua, etc.  Et ideo fingit auctor unum ventum
levem, auram scilicet levem, que aura levis habet figurare
infortunia mundi, que, licet aliquantulum virtuosum, tamen non
possunt eum removere totaliter ab operibus virtuosis.  Per aves
figurantur homines religiosi et contemplativi, qui volant in
altum contemplationis, spernendo et calcando terrena et omnia
vitia et transitoria.  Iste aves finguntur cantare super arbores. 
Iste cantus est divinum officium, et laudes, orationes,
benedictiones, et gratiarum actiones, psalmi, ympni, qui per
prelatos Ecclesie et religiosos cantantur et reddentur Excelso. 
Folia et frondes, que moventur ab illo vento parvo, sunt
predicationes et instructiones, que fiunt populis.  Aqua ibi
significat gratiam divinam, quoniam, ut fingit auctor, aqua non
naturaliter est ibi, sed procedit ab eterno consilio, et a primo
ente, quia gratia divina a solo Deo procedit.  Fons, a qua oritur
illa aqua, que spergitur et dividitur in duos fluvios, est
immensitas divina, omnipotentia Dei.  Isti duo fluvii, quorum
unus est Lethes, idest oblivio, et alter Eunoe, vivacitas
mentis, sunt duo ad que attendere debet unusquisque volens
pervenire ad beatitudinem, scilicet declinare a malo et facere
bonum; quia non sufficit abstinere a malo, verum unusquisque
studeat et bonis operibus insudare.  Videtur poeta velle asserere
etatem auream, si unquam fuit (quam auctores ita sollicite dicunt
fuisse sub rege Saturno, rege Crete, sive Candie insule)
extitisse in hoc loco Paradisi terrestris, propter hoc quia hic
est sempiterna primavera, idest sempiternum ver, et arbores
semper florentes, et herbe plene fructibus, ubi humana radix,
scilicet protoparentes, extiterunt immunes et sine peccato ullo. 
Et illi duo fluvii sunt nectar, etc., quem tamen locum auctores
fuisse asserunt in monte Parnaso, ut antiqui dixerunt.  Sed in
rei veritate, licet Boetius in libro De philosophica consolatione
etiam dicat: Felix nimium prior etas fidelibus arvis, etc., ego
non credo quod talis etas, sic aurea descripta a poetis, unquam
fuerit, quia studendo Sacram Scripturam, dominam omnium aliarum
scripturarum, plenam veritate, nullam falsitatem continentem,
nunquam invenies talem etatem fuisse, quia primorum germanorum
propter invidiam unus, scilicet Cayn, interfecit reliquum,
scilicet Abel, et subito pullularunt filii hominum deviantium a
Deo et ab eius voluntate.  Demum supervenit diluvium in
principio secunde etatis, tempore Noe.   Demum submerse sunt
quatuor civitates in Sodomis, etc., propter scelus nefandissimum;
et sic nunquam fuit etas talis.  Credo ita, nec adhuc est unquam
erit ubi invenies, secundum veritatem, illas sobrietates.  Licet
aliqui dicant: Hodie peior mundus quam unquam fuerit; nunquam
gentes fuerunt ita male; nunquam fuerunt talia scelera; ego credo
quod mundus, ad sui totalitatem, semper steterit uno modo. 
Concedo quod in una regione, vel patria, aliquando fuerunt vel
meliores homines quam sint modo; et sic in illa alia regione, et
sic de aliis regionibus; et ubi modo sunt mali homines, aliquando
fuerunt boni, et e converso: saltem per spatium septingentorum
annorum variantur.  Fiunt tales varietates: modo in una patria
sunt guerre; et sic accidit de pestilentia, que modo est in una
patria, modo in alia; et semper est pestilentia, sed non ubique. 
Ego credo quod quidquid est mali hodie, fuit alias alicubi, et
etiam quidquid boni; ita quod mundus, quoad sui totalitatem, est
semper uniformis, quoad singulas partes non.  Quam parvo tempore
habuerunt Romani pacem universalem! quotannis habuerunt brigas et
guerras!  Et si dicatur: quare auctores fingunt illam etatem
auream ita perfectam et sub Saturno? respondeo dicendo, quod hoc
ideo fecerunt, quia preterita non sunt nobis nisi in memoria,
presentia sentimus actualiter.  Et hoc finxerunt poete propter
dare bonum argumentum ad bene agendum, ut auditis hiis homines
provocentur ad correctionem vitiorum et ad sequelam virtutum; et
si talis etas fuit, forte fuit uno tempore in una regione, et
alio tempore in alia regione.  Nunc describenda est Ecclesia
militans. 

	Unde sciendum quod Ecclesia nil aliud est nisi
congregatio fidelium, sive catholicorum, bene credentium in unum
Deum vivum et verum, et firmiter adherentium illi et
[confitentium] cum ceremoniis suis.  Quam Ecclesiam sic depingit
auctor.  Primo ponit septem candelabra: sunt septem luminaria,
magis lucentia quam luna decimaquinta, que precedunt eundo
morose, illuminando totum Paradisum terrestrem, et eundo
dimictunt in aiere flammulas velut magna vexilla, et interdum
auditur sonus suavissimus et angelicus cantus.  Ista candelabra
sequebantur vigintiquatuor domini bini et bini, induti albis, et
coronati erant, sive habebant serta, de liliis albissimis.  Demum
venerunt quatuor animalia, habentia serta virid[i]a, et sex alas
pro quolibet: plena erant huiusmodi animalia oculis ante et
retro.  Inter illa quatuor animalia erat una biga, sive currus,
duarum rotarum, et erat currus triumphalis, quem unus grifo
(animal semiavis et semileo: collum, rostrum et ale, avis;
residuum corporis, leo) trahebat ad collum, et tenebat alas
elevatas inter illas flammellas, quas septem luminaria, super
septem candelabra, causant et efficiunt.  Membra istius grifonis,
que erant avium, erant aurea, membra leonina erant alba veluti
nix.  Ad rotam dextram currus erant tres pulcherrime domine.  Una
erat tota rubea; alia viridissima; tertia erat albissima.  Ad
sinistram rotam erant quatuor alie domine, indute [veste]
purpurea, quarum una habebat tres facies.  Demum veniebant duo
antiqui, dispares in habitu: unus videbatur medicus, alter
habebat ensem.  Demum venerunt quatuor in humili apparentia, et
omnes sequebatur unus antiquus solus, quasi dormiens, cum facie
valde provida.  Isti septem ultimi habebant serta, non de
liliis, sed de rosis et aliis rubeis floribus.  Unus de
vigintiquatuor indutis albis et coronatis liliis, cepit cantare:
Veni sponsa de Libano.  Et sic ter cantavit.  Omnes alii
dicebant: Benedictus qui venis.  Et super currum de manibus
angelorum pluebant lilia, rose et flores; et in curru apparuit
una pulcherrima domina, que habebat unum velum album, vestem
rubeam, mantellum viridem, habebat sertum de ramo olivarum.  Nec
Virgilius ista intellexit; ita quod invanum auctor interrogabat
Virgilium de istis.  Ita Ecclesia militans est congregatio
fidelium, dum sunt in hoc mundo, in via peregrinationis; et
dicitur militans quia continue fideles habent militare contra
demones, contra carnem, et contra mundum, sive contra vitia,
contra hereticos.  

	Ecclesia triumphans est illa que est in celo, que iam est
in patria, et cum nihilo habet preliare; sed gaudet iam suis
victoriis.  Et quia auctor cito erat ascensurus in celum, sicut
patebit in Paradiso, sive in tertio libro, voluit primo
describere Ecclesiam militantem in modum cuiusdam exercitus. 
Ideo primo posuit luminaria, ut videatur [via] per quam est
eundum.  Fingit auctor quod cum iret quasi super ripam unius
fluminis, accidit quod via plicabat in tantum, quod pars, que
erat versus occidens, versa est versus oriens.  Vult dicere quod
novis supervenientibus, vetera cessaverunt, quia, veniente
tempore gratie, ceremonie antique evacuate sunt, in parte saltem,
quia quod figuratum fuit in veteri Testamento, verificatum [fuit]
in novo.  Modo declarentur supra dicta.  Illud lustrum, sive illa
lux, sive illud lumen, quod primo vidit, est illuminatio donorum
Spiritus Sancti; que dona sunt septem, sicut candelabra sunt
septem, tenentia septem luminaria, que sunt, sapientia,
intellectus, consilium, fortitudo, scientia, pietas et timor
Domini.  Ista luminaria illuminant totum hortum delitiarum, totam
vitam activam, sive totam Ecclesiam militantem, saltem illuminant
omnem voluntatem.  Illuminare hoc lumen cum vidit auctor, putavit
ipsum esse unam accensionem (sic fit in aiere cum tonitruo); sed
quia duravit diu, tunc novit quod non erat accensio, quia
accensio in aiere modicum durat.  Cantus, qui auditur, procedit
ab omnibus militantibus qui sequuntur, scilicet a patribus
antiquis, prophetis, apostolis, doctoribus, martyribus,
virginibus, a monacis, heremitis, et coniugatis, et
continentibus, qui omnes cecinerunt optime, qui illuminati sunt
dicto lumine donorum Spiritus Sancti, scilicet divine gratie. 
Videndo hec, auctor commotus fuit ad [de]testandum Evam, que fuit
causa perditionis tam boni.  Virgilius hoc lumen ignorabat, quia
tale lumen non cognoscitur per scientiam naturalem.  Isti
vigintiquatuor, induti vestibus, sunt vigintiquatuor libri Sacre
Scripture.  Induuntur albis, ad denotandum veritatem, que
continetur in illis libris; nam in illis libris habemus quidquid
habemus de fide.  Bini veniunt, ad denotandum concordiam; et
erant coronati liliis, propter puritatem et sanctitatem fidei. 
Illud quod isti cantant, totum dicitur in laudem Beatricis, idest
Sacre Theologie.  Quatuor animalia sunt quatuor Evangeliste, qui
figurantur in animalibus, sicut exponit Beatus Gregorius.  Erant
animalia gressibilia, in quantum tractant de Christi humanitate. 
Habebant alas ad volandum in altum, tractando de divinitate
Christi.  Habebant quasi infinitos oculos, ad denotandum
multitudinem veritatum, quas currus ille et Sacrarum Scripturarum
auctoritas sunt continentia.  Due rote sunt duo Testamenta, vetus
et novum.  Dextra rota est novum Testamentum; sinistra est vetus. 
Grifo est Christus.  Grifo est animal partim gressibile, sicut
partim Christus est homo; partim avis, si[cut] partim divinitas. 
Sed pars animalis gressibilis, est albissima, ad denotandum
puritatem carnis Iesu Christi et innocentiam; pars avis est
aurea, ad denotandum nobilitatem divinitatis.  Tres domine ad
rotam dexteram, sunt tres virtutes theologice, scilicet Spes,
Fides, Caritas.  Prima est albissima, secunda valde viridis,
tertia valde rubea.  Nam albedo significat puritatem fidei;
viredo significat durationem spei; rubedo figurat incendium
caritatis.  Quatuor domine ad sinistram rotam, sunt quatuor
virtutes cardinales, scilicet, Prudentia, Fortitudo, Temperantia
et Iustitia.  Sed prudentia habet tres facies, quia prudens ad
tria tempora habet inspicere: ut preteritorum recordetur,
presentia ordinet, futura prevideat.  Duo senes, secundum
aliquos, figurant Elyam et Enoch, quod non puto fuisse de
intentione auctoris, quia illi duo non habent custodire currum
Sacre Scripture.  Aliqui dicunt, quod sunt Moyses et Aaron.  Qui
Moyses et punivit malefactores, Aaron medicabat cum sacrificiis. 
Alii dicunt de Sancto [Luca] et de Sancto Paulo.  Nec hoc credo,
quia iam dictum est de Sancto Luca, qui unus Evangelista est,
unum de quatuor animalibus.  Ego autem puto, quod auctor per
istos duos antiquos intellexit duos principes Apostolorum,
scilicet Petrum et Paulum.  Paulus habet ensem, quia rimatur
profunda Scripturarum, et est ille qui stimulat et pungit
reprehendendo.  Petrus videtur medicus, quia sanat, quia flevit
amare, ut Matthei vicesimosexto capitulo; secundo sanat quia
peccata remictit et habet claves, etc.  Postea sequuntur currum
quatuor, qui apparebant in humili gestu.  Sunt quatuor Doctores,
scilicet Augustinus, Hieronimus, Gregorius et Ambrosius. 
Augustinus fuit malleus hereticorum in disputationibus: Ieronimus
excellentissimus in hystoriis, Ambrosius optimus predicator,
Gregorius fuit excellens in moralitatibus.  Augustinus fuit
Chartaginensis, de Barbaria, sive de Ieconis; Hieronimus de
Salomona, de oppido Stridonis; alii duo fuerunt Ytalici et
Romani.  Ille senex, qui veniebat ultimo quasi dormiens, secundum
aliquos est Sanctus Ioannes, qui composuit Apocalypsim quasi
dormiens.  Hanc opinionem non teneo, quia Sanctus Ioannes positus
est inter quatuor animalia.  Puto igitur quod auctor intellexit
de Sancto Bernardo: primo, quia fuit senex venerabilis; secundo,
fuit contemplativus, ideo fingitur dormiens; fuit solitarius;
habebat faciem argutam, idest sapientem, et providam, sive
subtilitatibus plenam.  Hic fuit homo valens, nobilis.  Isti
septem ultimi, scilicet duo, unus medicus, alter cum ense,
quatuor, et iste ultimus senex, non habebant serta de liliis, sed
de rosis at aliis rubeis floribus, ad denotandum quod in istis
viguit caritas, que figuratur in rubeo colore.  Domina una sedet
in curru inter flores fluentes et lilia cadentia de manibus
angelorum.  Erat una domina, que non ex toto clare videtur,
propter flores quasi obumbrantes eam et occultantes.  Hec
Beatrix, Sacra Scriptura.  Ista domina est velata velo albo,
tunica rubea erat induta, mantello viridi circumdata, super velo
albo habet sertum de oliva.  Tota intentio Beatricis, idest
Sacre Scripture, est inducere homines ad caritatem; ideo habet
tunicam rubeam, clamidem viridem, quia dat spem optimam.  Velum
album, est fides purissima contenta in Sacra Theologia.  Sertum
est de oliva, nam oliva habet tres proprietates.  Liquor olive
natat super omnia liquida; sic sapientia Sacre Scripture excedit
omnem aliam sapientam; nam arbor olive est consecrata Minerve,
idest dee sapientie, quia Sacra Theologia est dotata sapientia
increata et infallibili.   Secundo, oliva significat pacem: hoc
intendit Sacra Scriptura, pacificare Deum, et e converso. 
Tertio, oliva semper habet viriditatem in foliis; sic Sacra
Scriptura nunquam deficit a veritate.  Angeli huic ministrant
lilia et flores, quia Deus per ministerium angelorum loquebatur
sanctis patribus et prophetis.  Istum currum trahit grifo, quia
tota Sacra Scriptura tractat de Christo, aliquando venturo, modo
qui venit.  Iam ligabat grifo hunc currum ad plantam illam, de
cuius fructu comedit Eva, in signum quod tota militia
proveniebat ab inobedientia comedentis de fructu, etc.; nam non
oportuisset hominem militare nec laborare, nisi Eva peccasset:
ita quod omnis nostra miseria proveniebat ab inobedientia
primorum parentum, etc. 

	^Vagus iam querendi.  Vago~: istud est vicesimumoctavum
capitulum huius Purgatorii, in quo auctor describit Paradisum
delitiarium terrestrem.  Dividitur in quatuor partes principales. 
In quarum prima describitur [conditio] Paradisi terrestris,
quantum ad suas arbores, quantum ad ventum qui ibi regnat,
quantum ad aves que ibi habitant cantant, quantum ad aquam que
irrigat Paradisum. 

In secunda parte, [que] incipit ibi: 

     Apparuit michi sicut aliquando apparet;  
     E l ci apparve, siccom'egli appare, 

describitur una domina, quam ibi reperit auctor, que colligebat
flores canendo suaviter. 

In tertia parte movit auctor questionem isti domine de vento et
de aqua, que sunt ibi preter naturalem cursum; que incipit ibi: 

     Et qui es ante;  
     E tu che dinanze. 

In quarta parte, que incipit ibi:  

     Et avegnat, idest ponamus quod satis;  
     Et avvegna assai, 

auctor subiungit sensum notabilem ad confirmationem omnium
predictorum.  Istud capitulum est totum exponendum et
intelligendum figuraliter et moraliter.  

	|1-6.~  Primo tamen auctor premictit continuationem cum
[dictis] dicendorum, et dicit quod iam erat totus avidus effectus
et desiderosus videre istum Paradisum, propter verba que dixit
Virgilius sibi; et nedum desiderabat circuire hortum illum, sed
etiam intra, idest in medium, et ire per omnes partes eius et
ripas.  Vocat hanc silvam arborum, divinam forestam, quia facta
fuit manu Dei.  Forestam, idest silvam spissam et densam; vel
forestam, quia est locus solitudinis, quia pauci ibi habitant. 
Moraliter pauci perveniunt ad statum perfecte virtutis, quem
figurat iste Paradisus.  Dicitur viva, quia nunquam arbores ibi
desiccantur nec herbe.  Ista silva temperabat novum diem, idest
confirmabat.  Nec expectavit ibi diu auctor; sed subito dimisit
ripam et intravit ambulando per campaniam lente, tamen eundo
super solum: et in omni loco erat odor bonus; et erat ibi unus
ventus levis, qui feriebat faciem auctoris euntis, qui ventus
movebat folia, et omnes rami declinabant versus orientem.  Nec
tamen ille ventus prohibebat quin aves canerent super ramos
arborum et strepitus foliorum erat bonus tenor cantui avium. 
Tunc ad textum procedatur, sic. 

	Vagus, idest avidus, factus iam, scilicet propter verba
Virgilii, querendi intus et circum, idest per totum, divinam,
idest a Deo factam, forestam, idest silvam, spissam, idest densam
propter multitudinem arborem, et vivam, quia nec arbores nec
herbe unquam dessiccantur ibi, que oculis temperabat diem, idest
confirmabat visum, sine ulterius expectare, idest non tardando
ibi, dimisi ripam, apprehendendo, idest capiendo, campaniam,
idest planitiem, lente super solum, idest terram, quod ex omni
parte, [inter] illas arbores sic dictas scilicet, olebat. 

	|7-15.~  Una aura dulcis, idest levis, sine mutamento,
idest magna[m] mutatione[m] habere in se, me feriebat per
frontem, non maioris ictus quam suavis venti, propter quam,
scilicet auram, frondes, tremulando prompte, omnes plicabantur ad
partem, ubi prius umbram proiicit sacer mons, scilicet orientem:
non tamen quod ab earum rectitudine essent sparse, idest nimis
commote, sive separate tantum, quod avicule per summitates
dimicterent operari omnem suam artem, idest cantandi,
nidificandi; non impediebantur ab illo vento, sine fugere impetu
venti.  Iste ventulus suavis figurat turbationem mundanam, quam
omnes virtuosi sciunt pacienter sufferire, nec propter illam
discedunt a virtute.   

	|16-21.~  Sed cum plena letitia horas primas (prima hora
appellatur quando de mane cantant) cantando recipiebant intra
folia, que tenebant tenorem rimis suis, idest rithymis (ista
folia sic mota causabant unum dulcem sonum, qui erat bonus tenor
cantui avium), talem, scilicet tenorem, qualis de ramo in ramum
colligitur, idest auditur, per pinetam super lictore Chiassi,
quando Eolus Eurum, ventum sic dictum, extra discioglit, idest
dissolvit. 

	Nota quod prope Ravennam fuit una civitas, vocata
Chiassii, que nunc est in totum destructa, et modo ibi est una
silva arborum, que vocatur Pinus, et durat ista silva per decem
milliaria.  Modo quando spirat unus ventus, qui vocatur
vulgariter Cirocho, litteraliter Eurus, talis ventus commovet
ramos illorum arborum, et ille motus causat unum sonum similem
huic de quo est sermo.  Illa silva super lictus maris, ubi
solebat esse supradicta civitas Chiassii, adhuc apud incolas
illius patrie vocatur lictus Chiassii.  Nota quod Eolus fingitur
rex ventorum, quos ipse tenet reclusos in uno antro, et quando
vult, permictit unum exire, quandoque alium, etc.; ita quod
quando Eolus, rex ventorum, relaxet Eurum, tunc Eurus commovet
illas arbores.  Hoc lictus bene novit auctor, quia diu stetit
Ravenne, et ibi est corpus suum sepultum apud Conventum Fratrum
Minorum de Ravenna, et ego apud suam sepulturam dixi aliquas
orationes pro anima sua.  Cur autem Eolus vocatur rex ventorum,
puto quod hec sit causa.  Nam insula Cicilie habet prope se
multas insulas parvas, que non distant a magna insula per sex
milliaria aut decem.  Quarum una vocatur Vulcano, alia vocatur
Strombole, alia vocatur Lippari.  In istis insulis ardebant
antiquitus montes, et adhuc in aliquibus montibus illarum est
ignis magnus et ardet die nocteque.  Modo intra illas insulas
commoventur multi venti; et ad fumum vel flammam illorum ignium,
sive multiplicis ignis, potest satis bene cognosci qui venti
spirant: imo ad primum motum cognosci potest qui ventus regnat
tali die.  Nunc in istis insulis fuit realiter rex iste Eolus,
qui fuit bonus philosophus et astrologus, qui ex magna practica
noscebat naturam ventorum et commotionum, et de sero
considerando fumum ignis in illa insula et fumum alterius ignis
in alia insula (idem dico de flammulis), sciebat dicere:
Crastina die regnabit talis ventus, etc.  Et communiter dicebat
verum, et quasi semper: unde incole istius patrie crediderunt,
quod ipse haberet ventos in sua potestate; et quod ipse teneret
eos clausos, et quando volebat, dimictebat unum abire, alia vice
alium, et sic de singulis; et quod ipse revocaret eos, scilicet
ventos, ad suum beneplacitum.  Et propter hoc finxerunt antiqui,
quod Eolus sit rex ventorum et dominus eorumdem.   

	|22-24.~  Iam me transportaverant lenti passus intra
silvam antiquam (quia primi parentes fuerunt in ea, et fuerunt
tam senes) tantum, quod ego non poteram revidere, idest locum,
unde ego intrassem.   

	|25-27.~  Et ecce ulterius ire michi subtraxit unus
rivus, idest fluvius, qui currebat: scilicet Lethes, qui
interpretatur oblivio, in quo purgantur anime purga[nd]e, ad
denotandum quod nunquam amplius debeant redire ad peccandum. 
Dicit auctor quod illa aqua est adeo clara, quod non potest
reperire sufficientem comparationem ad describendum claritatem
eius; que versus sinistram cum suis parvis undis plicabat, idest
inclinabat, herbam que in sua ripa exivit.  

	|28-33.~  Omnes aque, que sunt in mundo magis munde,
viderentur habere in se mixturam aliquam, respectu illius, que
nullam, scilicet rem, abscondit, quamquam moveatur bruna, bruna,
idest fusca, propter umbram arborum, sub umbra perpetua, que
nunquam permictit radiare solem ibi neque lunam.  Hoc evenit
propter densitatem arborem, quia nullus radius penetrat illam
arborum densitatem.  Moraliter: Lethes, idest oblivio peccatorum,
primo videtur dura et obscura, sed postea clara et lucida.   

	|34-36.~  Cum pedibus steti, quia firmavi me, et cum
oculis transivi, scilicet respiciendo, ultra fluviolum, propter
admirari, vel admirando respicere, variationem grandem recentium
maiorum, idest arborum.  

	|37-42.  Et ibi michi apparuit, sicut aliquando.  E l ci
apparve, si com'egli~: hec est secunda pars huius capituli, in
qua auctor describit unam dominam quam ibi reperit.  Et ibi
apparuit michi, sicut aliquando apparet subito res que deviat
propter admirationem omnem aliud cogitare (stando in actu
speculationis aliquo solitario, in uno magno cogitatu, qui tenet
hominem abstractum, aliquando venit aliquid de novo, quod totum
aufert quod prius cogitabatur: illa est interpretatio sompnii,
scilicet illa est ista domina, scilicet vita activa, que
consistit in virtute optima, sive operatione virtuosa; que virtus
elegit flores varios, idest diversos actus virtuosos), una domina
sola, sive solitaria, que ibat cantando et eligendo florem a
flore, idest actus virtuosos ab actibus etiam virtutum, unde
erat, idest de quibus floribus, picta, idest ornata, tota sua
via. 

	|43-48.~  De! (dictio deprecativa) pulchra domina (ecce
deprecatur ipsam), que ad radios amoris, scilicet bonarum
operationum et virtuosarum, te calefacis, si ego volo credere
signis, que solent esse testimonia cordis apparentia extrinseca,
non interiora, veniat tibi voluntas trahere te ante, dixi ego ad
eam, versus istam ripariam, tantum quod ego possim intelligere
quod tu cantas, idest ut possim pervenire ad statum virtuosum.   

	|49-51.~  Ad describendum modum istius domine, auctor
ponit unam hystoriam talem, positam ab Ovidio in secundo libro
Methamorphoseos.  Domina Ceres, dea frugum, habebat unam filiam,
nomine Proserpinam; que, iuvencula, in pratis colligendo flores
prope montem Ethene in Cicilia, venit Pluto rex Inferni, et
rapuit eam et portavit in Infernum, et facta est regina Inferni. 
Dicitur Ceres quasi cernens res, et est proprie terra. 
Proserpina, filia sua, est proprie seges, idest pro serpendo. 
Pluto est elementum terre: Ceres est superficies terre, que
producit segetes, scilicet Proserpinam; sed Pluto est totum
elementum telluris.  Bene scis quod terra rapit semen, donec
postea emictit segetes, etc.  Ponitur Ceres in Cicilia, ex eo
quia ibi terra est fertilissima: si seminatur una mensura
frumenti, recoligitur multiplicatum per quinquaginta, sexaginta,
aliquando per centum, ubi excessiva fertilitas; et penes montem
Ethene est fertilior tellus, quam sit in tota insula Cicilie. 
Comparatio tamen hic currit de iuvencula ad iuvenculam, de pratis
ad pratum, etc. 

	Tu facis me reminisci et ubi et qualis erat Proserpina in
tempore quo perdidit mater illam, et illa tempus veris, scilicet
perdidit, vel flores, quos legerat et in gremio habebat, quando
Pluto rapuit eam. 

	|52-60.~  Sicut se volvit, cum plantis, idest pedum,
strictis ad terram et intra se, domina que tripudiet, vel
corizet, et pedem ante pedem vix mictit, volvit se, supple sic,
super rubeos et super fulvos, idest croceos, flosculos, versus
me, non aliter quam virgo que oculos honestos inclinat, scilicet
ad terram, propter honestatem, quando aliquis vir loquitur; et
fecit preces meas esse contentas, se appropinquando ita, quod
dulcis sonus veniebat ad me cum suis intelligentiis.   

	|61-63.~  Statim quod fui[t] ibi ubi herbe sunt balneate
iam ab unda pulchri fluminis, levandi oculos suos michi fecit
donum.  

	|64-66.~  Non credo quod resplenduerit tantum lumen sub
superciliis, idest oculis, Veneris, transfixe, idest vulnerate, a
filio, extra omnem suum morem.  Idest: quando Cupido, filius
suus, transfixit eam cum aurea sagipta, tunc, plus quam ex more
habebat, fuit rapta amore; et hoc quando fuit philocapta de
Marte. 

	|67-69.~  Ipsa ridebat ab alia [ripa] recta, trahendo,
idest eligendo, plures colores, idest flores, plurium colorum,
cum suis manibus, quos alta terra, idest hortus delitiarum, qui
est in alto et sublimi loco, sine semine proiicit, idest emictit,
sive producit. 

	|70-75.~  Tribus passibus nos faciebat flumen longinquos
(inter auctorem et illam dominam erat flumen Lethes, quod non
erat magis latum quam per tres passus): nunquam Hellespontum, ubi
transivit Serses (adhuc frenum omnibus audaciis humanis), magis
odium ab Aleandro non substulit, propter maregiare, propter
impedimentum quod prestabat ipsi Aleandro quando volebat
transire ad amasiam suam, intra Sextum (est una insula) et
Habidum (alia insula), quam illud a me, scilicet illud flumen,
quia tunc non fuit apertum. 

	Hic tanguntur due hystorie.  Prima est de Serse, rege
Persarum et Medorum, qui volens sibi subiugare Gretiam, que tunc
florebat in armis, venit ad insulam Sextum, que est ex parte
Asie, et ibi fecit unum pontem de lignis, scilicet de doliis, qui
protendebat ab illa insula Sextum usque ad aliam insulam in
littore greco, que vocatur Habidos; et inter istas duas insulas
est unum brachium maris, quod vocatur Hellespontum, latum per
tria milliaria tantum, sicut est in faro Messine, qui inter
Calabriam et insulam Sicilie iuxta Messanum, ubi non est latius
mare quam per tria mil{l}iaria ytalica.  Istud mare, scilicet
Hellespontum, super pontem predictum transivit Serses cum suis
gentibus, et applicuit ad unum montem, vocatum Athos: super quem
ascendens, de quo prospiciens versus radices montis et ad
planitiem, videns tantam multitudinem hominum, cepit flere.  Cui
dixit unus suus baro: Domine rex, de quo ploras, nisi tu plangas
pre gaudio?  Qui respondens dixit: Ploro quod considero quod
infra centum annos nemo erit vivens de tanta iuventute hominum,
quot sunt hic.  Et de hoc dixit verum.  Attamen iste Serses
coactus fuit fugere et redire ad partes suas, propter vim et
prudentiam Grecorum; et volens redire per pontem, pons propter
commotionem maris in pluribus locis erat destructus; unde pro
maiori parte exercitus suus periit.  Et tamen iste fuit ita
audax, quod mare transire voluit cum ponte ligneo; unde apparuit
in eo magna superbia et audacia.  Hec hystoria deberet esse
frenum et incutere timorem omnibus hominibus audacibus. 

	Alia hystoria est hec.  Unus iuvenis, qui vocabatur
Aleander de Sexto, insula predicta, erat philocaptus de quadam
iuvencula de Habido, insula etiam predicta; ita quod sepe,
natando, iste Aleander ibat de Sexto ad Habidos ad suam amasiam. 
Sed quando illud mare Hellespontum commovebatur et maregiabat,
quia commotio maris ab auctore vocatur maregiare, illud mare
odibatur valde ab Aleandro prescripto: et sustinebat odium ab
eodem, non maius quam istud Lethes, quod dividebat inter me et
illam dominam, sustinuit ab me.  Hoc vult dicere in summa.  Nunc
ponuntur verba que dixit illa domina ridens. 

	|76-81.~  Vos estis novi, et forsan quia ego rideo,
incepit illa, in isto loco electo humane nature pro suo nido
(quia talis locus datus fuit nostris primis parentibus, de quo
fuerunt expulsi propter inobedientiam), admirando, idest in
admiratione, tenet vos aliqua suspicio; sed lumen reddit psalmus
Delectasti, qui potest disnebriare, idest extra errorem ponere,
vestrum intellectum.  Quod dicitur: quia estis novi hic, non
miramini de meo risu, et quia nunc appulistis; sed attendite
verbum Psalmiste, psalmi septuagesimi septimi, ubi dicitur:
Delectasti me, Domine, in factura tua; quia cor sapientis
delectatur in operibus Dei tam pulchris atque miris.  Sed
moraliter, qui primo veniunt ad virtutes, relinquendo vitia, non
videtur suavis operatio virtuosa, sicut videtur assuetis, quia,
bene abituati in virtutibus, operantur virtuose cum delectatione;
quia, ut vult Aristotiles, ut preallegatum est, signum virtutis
est operatio facta cum delectatione.  |Lucem reddit~: quia trahit
vos de dubio. 

	|82-84.  Et tu qui es ante.  E tu che se' dinanti~: hec
est tertia pars huius capituli, in qua auctor movet questionem
isti domine, quam ipsa solvit.  Questio est hec.  Hic est aqua,
ventus et sonus silve sunt hic; que videntur esse contra illa,
que audivi a Statio et ab aliis, scilicet quod in isto, monte,
supra illam partem ubi stat angelus cum ense, non possunt fieri
peregrine impressiones; et tamen ista sunt hic.  Hanc questionem
solvit ista domina valde curialiter, dicens quod summum bonum,
idest Deus, creans genus humanum, dedit ei istum locum pro arra,
scilicet vite eterne pacis; sed prothoparentes, propter suam
inobedientiam et sua peccata, fuerunt inde expulsi, et hec tanta
solatia mutata sunt eis in angustias et planctus.  Nam dixit
Deus, Geneseos tertio capitulo, prothoparentibus: In sudore
vultus tui vesceris pane; in dolore et tristitia paries filios,
etc.  Ut igitur exalationes et alterationes et peregrine
impressiones, que causantur a calore, non possint nocere
hominibus, ideo fecit istum montem ita altum, quod talia non
possunt esse nec fieri hic, ab illo loco superius ubi est porta
clausa Purgatorii.  Ista pars aieris, que est hic, volvitur in
circum, idest circulariter, ad motum celi, nec deficiet motus
circularis, nisi rumperetur circulus in aliqua parte, quod est
[im]possibile.  In illa igitur altitudine, talis motus celi,
movens arborem, percutit arbores et facit sonare ramos et folia,
et tunc arbores mote impregnant aierem et alterant aierem
propinquum, et postea, rotando, sive circumvolvendo, excutit. 
Tunc terra, prout est bene disposita per se, quia habet in se
virtutem seminalem, et mediante virtute celi et maxime solis, qui
est pater omnium terrenascentium, concipit et producit ligna et
herbulas diversarum virtutum.  Et ex hoc dicto posset patere,
quomodo in mundo superiori alique plante sine semine oriuntur;
quia, florentibus arboribus in uno loco, flores alterant et
inpregnant de eorum odore aierem circumstantem, et ventus movet
illum aierem et portat ad alias partes; et sic ille aier sic
inpregnatus inpregnat terram, et facit eam germinare.  Consimiles
arbores, et etiam flores, alteraverunt illum aierem.  Sciendum
est, quod hortus ille habet in se omnem virtutem seminalem, et in
illo horto sunt plante et arbores, que non reperiuntur in isto
mundo superiori.  Scias etiam quod ista aqua, que est hic, non
scaturit de vena, que restauretur, sive repleatur, ex vaporibus
alteratis, sicut restaurantur flumina, que crescunt et
diminuuntur propter pluvias, etc.  Ista aqua ab influentia et
voluntate divina venit, que tanta est et tanta renascitur, quanta
exit et fluit et spergitur.  Ista aqua dividitur in duos fluvios,
quorum unus vocatur Lethes, idest oblivio, quia qui bibit de eius
aqua obliviscitur omnium suorum peccatorum.  Alius Eunoe (hoc
nomen fluvii nunquam vidi nec audivi nisi hic ab isto auctore),
et dicitur Eunoe ab ^ea~, quod est bonum, et ^noys~, quod est
mens, quasi bona mens, idest recens memoria; quia, sicut Lethes
facit oblivisci omnium peccatorum, ad que verus penitens non
debet redire, sic Eunoe reducit ad memoriam omnia bona, ita quod
isti duo fluvii habent se per opposita.  Ideo unus ad unam
partem, alter ad aliam vadit. 

	Et tu qui es ante et me rogasti, dicas si aliud vis
dicere, quia veni festina ad omnem tuam questionem, scilicet
declarandum, tantum quod sufficiat.  

	|85-87.~  Aqua, dixi ego, et sonus, sane, inpugnant intra
me novam fidem rei, quam ego audivi contrariam isti.  Idest: quia
audivi quod hic superius non erant iste impressiones, et tamen
ego video aquam, audio sonum silve, sentio ventum, que sunt
peregrine impressiones, quomodo est hoc? 

	|88-90.~  Respondens domina dicit.  Unde ipsa: Ego dicam
tibi, qualiter procedit propter suam causam, idest quomodo mirari
te fecit (verum est quod vapor siccus, scilicet ventus, qui exit
de terra, non potest esse hic; similiter, nec aqua per modum
generationis naturalis pluvie, sicut Aristotiles ponit in libris
Metheororum), et purgabo nebulam que te ferit; idest, declarabo
tibi dubia tua, removendo a te ignorantiam, idest obscuritatem. 
Vult dicere domina, quod Deus dedit hominibus hunc locum, in quo
viverunt sine anxietate.  

	|91-93.~  Summum bonum, idest Deus, quod solum sibi
placet, quia solus ipse seipsum intelligit et cognoscit, fecit
hominem bonum, idest ad finem beatitudinis, et bene istum locum
dedit pro arra, scilicet propter preambulum et indicium eterne
glorie ei et eterne pacis. 

	|94-96.~  Propter suam diffaltam, idest propter suum
defectum, hic demoravit, idest moratus est, modicum, paululum,
(stetit minus quam sex horis homo in Paradiso terrestri); propter
suum defectum in planctus et angustias mutavit honestum risum et
dulce iocum, idest cecidit, et [in] omnes tristitias, ubi prius
erat in omni gaudio. 

	|97-102.~  Ut turbatio inferior, quam a se faciunt
exalationes aque et terre, que, quantum possunt, retro calorem
vadunt, idest que fiunt in media regione, scilicet ubi fit
generatio ex vaporibus et exalationibus, homini non faceret
aliquam guerram, idest inferret aliquam passionem, iste mons
ascendit versus celum tantum, supple quantum vides, et liberavit
vos inde ubi serratur, idest clauditur, idest ubi clausura
reperitur, idest ab introytu clausi Purgatorii, ubi stat sacerdos
cum ense. 

	|103-108.~  Sed [quia] in circuitu totus aier volvitur
cum prima rota, nisi sibi esset ruptus circulus ab aliquo angulo,
idest latere (vult dicere quod ad motum circularem celi movetur
ille aier circulariter, et ab illo motu causatur ille ventus qui
movet arbores et herbas et facit eas vigere), in ista altitudine,
que tota est dissoluta, idest libera, ab omni alteratione, in
aiere vivo, idest puro, scilicet in tertia regione, talis motus
percutit et facit sonare silvam, que est fulta, idest densa et
spissa. 

	|109-111.~  Et percussa plancta tantum potest, idest
tantum potentie habet, quod de sua virtute auram impregnat, sive
fecundat aierem: et illam postea, rotando in circum, scotit,
idest excutit, removet, et expandit in alias partes. 

	|112-114.~  Et alia terra, alias alta terra, secundum
quod ipsa est digna, idest apta nata, ad recipiendum per se,
idest per naturam, et per suum celum, idest propter aierem, qui
est ibi perfectus, concipit et producit diversarum virtutum
diversa ligna, idest diversas arbores, et diversas herbas,
facientes diversos fructus.  Quasi dicens: A celo venit quod
fiant homines virtuosi, idest in isto horto, qui figurat statum
virtutis.   

	|115-117.~  Sed nota quod non est credendum quod ille
mons vadat, sive attingat, circulum lune, quia hoc est falsum per
viam nature; sed figuraliter hoc debet intelligi.  Nec
appa[re]ret, idest videretur, in mundo postea mirum, viso hoc,
scilicet intellecto, quando aliqua planta sine semine manifesto
ibi s'appigliat, idest applicatur, idest nascitur, vel crescit,
vel producitur. 

	|118-120.~  Et scire debes quod campania sancta, idest
planities sacra, idest iste hortus delitiarum, ubi, idest in qua,
tu es, omni semine est plena, et fructum habet in se qui in mundo
non evellitur, idest nascitur, vel producitur.  Quasi moraliter
dicat: Alius fructus fit ab homine virtuoso, quam ab illo qui est
involutus in vitiis. 

	|121-126.~  Aqua quam vides non surgit de vena, quam
restaurat vapor, idest pluvia, quem, vaporem scilicet, gelu,
idest frigus, convertat, quia frigore circumstante vapor
convertitur in aquam, sicut fluvius qui expectat et perdat lenam,
idest flatum, idest aquam, quia flatus fluminis est aqua (nam
sicut animal, non habens flatum, moritur, quia non respirat, ita
flumen, non habens aquam, non fluit), sed exit de fonte solido et
recto, idest a voluntate divina, sic iubente.  Nam voluntas
divina est semper recta et solida; qui fons tantum voluntatis Dei
resumit, quantum ipse, scilicet fons, fluit a duabus partibus
apertus, idest duobus fluviis, Lethes et Eunoe de quibus dictum
est. 

	|127-129.~  Ab ista parte cum virtute descendit, que
subrupit aliis, idest hominibus, memoriam peccati, scilicet
Lethes; ab alia scilicet parte, idest ab Eunoe, omnis boni
fructus ipsam, scilicet memoriam, reddit. 

	|130-133.~  Hinc Lethes, sic ab alio latere Eunoe,
vocatur; et non operatur, si hinc et inde prius non est
gustatus, scilicet ipse fons.  Omnes alios sapores iste est
desuper, idest omnes alios excedit. 

	|134-138.  Et ponamus, quod satis posset.  Et avegna
ch'assai~: ista est quarta pars huius capituli, in qua auctor
subiungit sententiam notabilem, ad confirmationem predictorem,
dicens: Et ponamus (et dicit textus |et avegnat~, idest et
ponamus) quod satis posset esse satiata sitis tua, idest
appetitus tuus, quamquam ego ulterius non discooperiam, dabo tibi
unum correlarium (dicitur autem correlarium quasi parva corona:
correlarium est conclusio perfecta, sequens ex dictis aliquibus,
que conclusio est quasi una corona; quasi dicens: Dictis
conclusionibus multis, dabitur tibi una sequens ex dictis, que
erit quasi corona omnium dictorum.  Correlarium est tale: Omnes,
que descripserunt etatem auream, idest perfectam, sicut aurum,
etc.) adhuc pro gratia; nec credo quod meum dictum sit tibi minus
carum, si ultra promissionem, idest tibi per me factam, tecum
spatiatur, idest ampliatur. 

	|139-141.~  Illi qui antiquitus poetarunt etatem auri et
eius statum felicem in Parnaso, monte in Gretia sic dicto, istum
locum signarunt. 

	|142-148.~  Hic fuit innocens humana radix, idest
prothoparentum; hic ver, idest tempus veris, semper est et omnis
fructus: nectar, idest claretum factum de vino cum speciebus, est
istud, flumen supple, de quo quilibet dicit. 

	Ego me converti retro tunc totum ad meos poetas, et vidi
quod cum risu audierunt ultimum constructum: postea ad dominam
pulchram converti faciem, scilicet ad respiciendum ipsam, quia
preparabat se ad alia dicendum, etc.   

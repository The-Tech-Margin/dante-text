	|SUMMARIUM.~  In quartodecimo capitulo, quod incipit:
^Quis est iste, qui nostrum montem circuit,~ auctor prosequitur
de isto vitio invidie; et in quo ponit duos spiritus valde
invidos, qui fuerant de Romandiola, ubi regnat multum invidia.  
Quorum unus erat spiritus domini Raynerii de Calboli, castro in
Romandiola; secundus fuit spiritus Guidonis del Duca, de
Bertenorio, civitate in Romandiola.  Et unus istorum describit
totam vallem Arni, qui est fluvius fluens per Tusciam, et sic
describit totum decursum illarum terrarum.  Primo, describit
Casentinum; secundo, Aretium; tertio, describit Florentiam
plenam lupis; quarto, describit Pisas plenas vulpibus; postea
iste describit etiam provintiam Romandiole.  Demum auctor ponit
duo exempla, que docent refrenare vitium invidie.  Primum est
exemplum de Agliauro, invidissima muliere, que propter invidiam
conversa est in saxum.  Secundum exemplum est de Cayn, qui
propter invidiam interfecit fratrem suum Abel, etc. 

	|Proemio.~  ^Quis est iste qui nostrum montem.  Chi @e
costui ch'el nostro monte cerchia?~ istud est capitulum
decimumquartum huius Purgatorii, in quo auctor prosequitur
materiam purgationis invidie, ponendo aliquos spiritus modernos,
qui fuerunt valde invidi; et dividitur in quatuor partes quantum
ad substantiam.  In quarum prima introducit duos spiritus
modernos, loquentes de conditionibus ipsius auctoris. 

In secunda, que incipit: 

     Et ego per medium Tuscie;  
     Ed io per mezza Tuschana, 

auctor facit unam disgressionem, in qua describit vallem fluvii
Arni a suis habitatoribus. 

In tertia parte, que incipit ibi: 

     Dictum unius et alterius visio;  
     Lo dir dell'una e dell'altra la vista, 

auctor describit provintiam Romandiole in generali et in speciali
ab habitatoribus suis. 

In quarta parte, que incipit ibi: 

     Postquam fuimus facti soli; 
     Poi fummo fatti soli, 

auctor, rediens ad principalem materiam invidie, ostendit frenum,
quo refrenari debet et potest vitium invidie. 

	|1-3.~  Primo ergo auctor continuat dicta dicendis,
dicens verba, que dicebat dominus Guido de[l] Duca de Bertenorio,
scilicet hec: Quis est iste, qui nostrum montem circuit, idest
circumeundo perambulat, priusquam mors dederit sibi volum, idest
volatum (idest, antequam sit mortuus; quia quando anima recedit a
corpore per mortem, vadit tam velociter quo eam divina iustitia
destinat, quod dicitur volare), et aperit oculos ad suam vogliam,
id est voluntatem, et cooperit: quod non possumus facere nos, qui
sumus invidi; nam auctor [de] se dicit quod fuit parum invidus. 

	|4-6.~  Modo isti Guidoni predicto respondet Raynerius de
Calboli, dicens: Nescio qui sit; sed scio quod non est solus:
interroga illum, tu qui vicinior es, idest propinquior, sibi, et
dulciter ita, quod loquaris ad colum, vel colo.  Isti duo
spiritus notaverunt auctorem supra cum spiritu domine Sapie, et
audierant quomodo auctor erat vivus et habebat oculos apertos;
ideo dixit unus, quod non est solus.  De isto termino |colo,~
dicunt aliqui quod auctor loquitur de colo prout est unus
punctus.  Nota quod ponuntur ista puncta.  ^Coma,~ significans
sententiam suspensam, sic dicendo: Si veneris ad me.  |Colus,~
significans sententiam perfectam, ut hic: Si veneris ad me, dabo
tibi equum.  Ponitur ^periodus,~ significans clausulam
claudendam, etc.  [Quasi] velit dicere: Loquere ad colum; idest
taliter ipse loquatur, quod sua sententia non sit suspensiva, sed
perfecta.  Sed non credo quod hoc tangit auctor; sed puto quod
intendit loqui ad colum, idest ita dulciter et gratiose, quod
ille dignetur et velit respondere.  Nam quando aliquis alteri
displiciter loquitur, ille audiens dedignatur respondere: sed si
homo dulciter loquitur et cum bonis modis, tunc interrogatus
respondet libenter. 

	|7-9.  Sic duo spiritus:~ scilicet Guidonis del Duca, de
Bertenorio, civitate sic dicta in provintia Romandiole, et domini
Rayneri de Calboli, qui fuerunt invidi, et invidia multa regnat
in illa provintia.  Isti duo spiritus moverunt capita sua, et
fecerunt visus supinos ad loquendum. 

	Sic duo spiritus unus alteri inclinati, ratiocinabantur
de me ibi ad manum dexteram; postea fecerunt duo visus supinos,
ut michi dicerent.  |Supinos~; idest elevatos. 

	|10-15.~  Et dixit unus, scilicet spiritus Guidonis, qui
fuit homo maturior: O anima, que, fixa in corpore, scilicet
adhuc vivo, versus celum vadis, per caritatem nos consoleris et
nobis dic[t]es, idest nobis dicas.  Ecce quod iste spiritus
coniurat auctorem per caritatem, captando benivolentiam cum
pulchris verbis: nam caritas opponitur invidie, et caritas est
sola, que dat alas ad volandum ad celum.  Et petit quis sit, et
unde veniat, et statim assignat causam petitionis dicens: unde
venis et quis es, quia tu facis nos tantum mirari de tua gratia,
quantum vult res, idest quantum requirit res, que nunquam fuit? 
Ista littera videtur esse falsa, tam de Purgatorio morali quam
essentiali, quia tam in uno quam in alio aliqua res consimilis
fuit.  Sed dicendum est hic, quod littera debeat sic intelligi:
Res, que nunquam fuit, idest licet multi tam moraliter quam
essentialiter iverunt per Purgatorium, tamen nullus ivit per
talem modum, describendo poetice talem materiam, sicut tu facis. 
Et hic auctor sic cooperte laudat se dicens: Nullus fecit unquam
talem fictionem. 

	|16-21.  Et ego per medium Tuscie.  E io per mezzo de
Tuschana~: hec est secunda particula huius capituli, in qua
auctor facit disgressionem, ut veniat ad pulchram fictionem.  Sed
hic est quod notari debet, scilicet quod Arnus de quo dictum est,
est fluvius fluens per Tusciam, et oritur in montibus, qui
dividunt Romandiolam a Tuscia, et ex parte Romaniole est Sesena. 
Ex alia parte est Casentinum, sive Falterona, qui fluvius fluit
per centum milliaria et plus, antequam ruat in mare.  Nascens et
oriens in Falterona, descendit de montibus Appennini, et transit
per Casentinum, que est contrata in valle ista istius fluvii. 
Prope et inter montes, sunt multa castra et oppida.  Demum fluit
versus Aretium prope per quatuor milliaria, per unam villam, que
vocatur Aquataca, et inde reflectens se, descendit per medium
Florentie.  Demum descendit versus Pisas, et tandem fluit in
mare.  Modo, quia Florentia est fundata sic, quod per eius medium
fluit tale flumen, et est notabilissima civitas, Dantes, volens
se notificare Guidoni secum loquenti, dicit se natum fuisse
desuper, idest supra, predictum fluvium, dum inquit: Et ego,
scilicet dixi: Per medium Tuscie spatiatur, idest dilatatur unus
fluviculus, idest parvum flumen, qui nascitur et oritur in
Falterona, contrata sic dicta in Tuscia, et centum milliaria
scilicet cursus illum non satiat.  Et sic Dantes satisfacit de
prima questione, scilicet unde venis.  De secunda questione,
scilicet quis es, excusat se, dicens: Desuper illum fluviculum
reporto ego istam personam.  Dicere vobis quis sim, esset loqui
frustra; quia nomen meum adhuc multum non sonat, idest
divulgatur.  Licet Dantes ante publicationem istius libri haberet
bonam famam, non tamen habebat talem et tantam, qualem et quantam
postmodum habuit, isto opere publicato; quia tunc propter hoc
fama per magnam partem Ytalie cucurrit. 

	|22-24.~  Si bene intellectum tuum, idest intentionem
tuam, accarno, idest verba tua bene intelligo, cum intellectu,
tunc michi respondit ille qui dicebat prius, scilicet Guido, tu
loqueris de Arno. 

	|25-27.~  Modo introducit alium spiritum, qui cepit
dubitationem de responsione auctoris, ubi subtiliter intratur in
aliam fictionem, ex hoc quia auctor non expressit nomen Arni
fluminis, sicut homo solet se cavere non exprimere nomen rei
horribilis, aut villane.  Et tamen nomen Arni non significat rem
horribilem nec villanam: nam res horribiles et villanas solent
homines exprimere per circuitionem, sicut quando vult quis loqui
lenoni, solet dicere: Tu es unus curialis ambassiator. 

	Et alius dixit, Raynerius de Calboli, ad eum, scilicet
Guidonem: Quare abscondit iste vocabulum istius riparie idest
istius regionis, eo modo quo facit homo de horribilibus rebus? 

	|28-42.~  Et umbra, scilicet Guidonis, que de hoc
interrogata erat, se desbitavit, idest satisfecit, sive debitum
solvit, sic; nescio, scilicet dicens, an illa sit causa, scilicet
quod sit res horribilis vel non: sed dignum est bene quod nomen
talis vallis pereat, quia tota illa gens, que habitat in illa
valle, est tota depravata.  Et hoc probat inductive sic (littera
est subtilis).  Vult dicere in effectu iste Guido, quod a
principio, ubi oritur iste fluvius, scilicet Arnus, ubi sunt
Alpes alte et in tantum quod in paucis locis sunt altiores, usque
quo cadit, sive fluit in mare, tota gens illius est prava, que
mortaliter inimicatur omni virtuti, sicut a[n]guis inimicatur
homini: quia a principio suo, ubi est ita pregnans alpester
mons, ubi est truncus Pellorus, quod in paucis locis transit,
idest excedit, ultra illud signum, idest quod in paucis locis
sunt altiores montes (alpester mons, scilicet Appeninus, qui
extenditur usque ad finem Calabrie, unde, scilicet a quo Appenino
monte Pelorus est truncus.  Notandum est hic, quod isti montes
Ytalie, de quibus sepe supradictum est, secundum aliquos erant
coniuncti aliquando cum Pelloro monte, qui est in insula Cicilie,
et vocantur Appenini.  Mons Pellorus erat continuus istis
montibus, antequam Cicilia esset insula: quia aliqui volunt,
quod insula Cicilie solebat esse coniuncta Calabrie, nec erat
mare inter Calabriam et Ciciliam; et aliquando, secundum tales,
fuit divisa illa que est modo insula.  Mons ille Pellorus non
mutavit nomen propter illam divisionem sic factam, sed adhuc
vocatur Pellorus; et tale nomen acquisivit sibi mons a Pelloro,
admiralo Hannibalis: nam quando Hannibal rediit de Ytalia ad
Carthaginem, transivit per mare de Ytalia in Ciciliam, idest in
insulam, et ita cito et festine cum magna classe, idest
multitudine navium, ut cum fuit in insula Cicilie, propter
accellerationem festinam, quia tam cito transiret mare et
appulerat in insulam, putavit se proditum et pati proditionem, et
in furore fecit capi Pellorum, admiralum suum, et proiici in mari
et sic suffocatus est.  Reperta autem veritate, quod nullum
defectum commiserat Pellorus, ymo ingeniose se habuerat, se
penituit eum fecisse Pellorum proiici in mare, et fecit corpus
eius inveniri; non potens aliunde satisfacere, aut premiare,
ipsum Pellorum admiralum, fecit eum sepelliri honorifice, et ab
illo Pelloro indidit nomen illi monti, et vocavit montem illum
Pellorum a nomine admirali sui, in illo sepulti: et sic adhuc
illud nomen tenet ille mons), usque ad locum, ubi redditur per
restaurum, idest, pro restauratione, idest unde aque incipiunt
fluere de illo, quod celum a marina [s]ciugat, idest siccat,
attrahendo unde habent flumina quidquid, idest omnes aquas suas,
vadit cum eis nota quod auctor hic videtur sequi opinionem
illorum, qui dicunt, quod pluvie sic generantur, quod nubes
descendunt in mari et sugunt aquam et in aierem portant, et tunc
exprimuntur nubes et pluvia cadit, et sic flumina habent
habundantiam aquarum: de generatione pluvie dictum est alibi in
quinto capitulo istius Purgatorii, ideo plus me hic non
extendo), virtus ita, quasi inimica, fugit ab omnibus, idest
habitantibus illam vallem Arni, sicut vipera, sive anguis, per
sventuram, idest propter infortunium, loci, vel propter malum
usum qui eos frugat, idest impulit, vel incitat, sive molestat
(ecce quod loquitur hic disiunctive, idest quod isti habitatores
huius vallis, sint ita protervi, mali, et inimicentur virtuti,
hoc est propter constellationem celestem, vel propter malum usum
eorum.  Prima pars disiunctive est falsa, quia licet celum
inclinet homines ad aliquid faciendum, non tamen necessitat: ergo
alia pars disiunctive est tenenda, scilicet quod hoc sit propter
usum malum eorum): unde habent mutatam eorum naturam habitatores
misere vallis, quod apparet, idest videtur, quod Circes, idest
illa maga, habuerit illos in pasturam, idest nutriverit. 

	Ista Circes fuit una mulier maga, incantatrix, venefica,
de qua dicuntur mirabilia: et videtur Sanctus Augustinus dicere
in libro decimoctavo de Civitate Dei, quod omnia erant vera,
intelllige quantum ad experientiam, sicut videbatur fieri
conversio; erat tamen illusio diabolica.  Dicitur namque de
Circe, ut superius dictum est, quod faciebat varia pulmenta, cum
quibus mutabat homines in bestias, etc.  Ita apparet hic quod
isti habitatores vallis Arni, fuerunt nutriti a Circe maga, quia
sunt ita transmutati quantum ad mentem: nam solebant esse boni,
virtuosi; modo sunt tam pravi.  Semel quidam homo, satis modicum
devotus, unum Dantistam interrogavit, dicens, Quare Dantes in
Inferno non posuit nisi christianos?  Ille Dantista respondet,
dicens, quod presuppositum non erat verum, quod solum Dantes
poneret christianos in Inferno, ymo etiam multos paganos posuit. 
Verum est tamen quod plures christianos posuit quam paganos; et
in hoc bene fecit, quia christiani peccantes, plus offendunt Deum
quam pagani; sicut familiares unius domini, offendentes dominum
suum, plus peccant quam si extranei a domino offenderent eum,
quia christiani sunt familiares et domestici Dei, ymo fratres,
propter carnem a Christo sumptam; ideo plus peccant et offendunt
Deum: ideo auctor fecit maiorem mentionem de christianis quam de
paganis.  Preterea, christiani erant magis noti ipsi auctori quam
pagani; et hec est causa quare posuit plures Ytalicos in Inferno
quam de aliis nationibus christianorum, quia erant noti magis
ipsi auctori.  Et merito etiam, quia sicut boni Ytalici sunt
meliores homines mundi, ita mali Ytalici sunt peiores homines
totius mundi, quando dant [se] vitiis propter eorum industriam. 
Dicit enim Augustinus de Romanis, quod virtuosi optimi sunt, sed
vitiosi peximi.  Etiam Dantes ponit plures Tuscos in Inferno quam
de aliis partibus Ytalie, et sic plures de Florentia quam de alia
parte totius Tuscie, quia melius cognoscebat virtutes et vitia
Florentinorum quam aliorum, etc. 

	|43-48.~  Inter turpes pocos, magis dignos gallis, idest
glandibus, quam alio cibo facto in humanum usum, dirigit, idest
flumen Arni, primo, in principio, suum pauperem callem.  Ibi in
principio suo Arnus dicitur pauper, quia habet paucam aquam,
sicut et omnes fluvii habent minus de aqua in suo principio
primo quam postea.  Illa patria prima vocatur Casentinum, ubi
prope est Arnus, et ibi dominantur comites Guidones de
Bactifolio.  Ibi homines sunt multum rusticani et luxuriosi, quos
auctor assimilat porcis, qui delectantur stare in ceno, ad instar
luxuriosorum: nam porcus est spurcus.  Demum descendit fluvius
Arni ad Aretinos, quos auctor assimilat bottolis (bottoles
dicuntur canes parve quantitatis, sed sunt magne [vocis], et
latrant mirabiliter, et plus minantur eorum latratus quam vis
eorum valeat): tales existimat auctor Aretinos, quia sunt superbi
et clamorosi, et plura minantur quam valeant facere; et sunt
maioris audacie quam requirant virtutes sue.  Dicit autem
Seneca, quod canibus imbecilioribus mos est, ut semper altioribus
latratis proclament.  Illa aqua, scilicet fluminis Arni, cum
retorqueat ab Aretio et veniat versus Florentiam, videtur dicere
Aretio civitati: Fac te ultra, quia nolo venire ad te; ita quod
videtur dedignari Aretium.  Ideo dicit textus: Bottolos reperit
poste, veniendo infra, idest descendendo de Casentino, et
veniendo versus Aretium rinchiosos, idest superbos, vel audaces,
plusquam querat, idest requirat, eorum posse, idest potentia.  Et
ab illis dedignans retorquet musum, idest cursum suum. 

	|49-51.~  Vadit cadendo, idest descendendo, et quanto
plus efficitur grossa, scilicet aqua Arni, sive profundior, tanto
plus reperit de canibus fieri lupos maledicta et infortunata,
idest infelix, fovea.  Vocat Florentinos lupos, quia Florentini
transmutantur in lupos.  Hoc dicit propter avaritiam, quam
Florentini sequuntur. 

	|52-54.~  Descensa postea, idest postquam descendit, per
plures pelagos cupos, idest profundos, reperit vulpes ita plenas
fraudibus, quod [non] timent ingenium quod eas occupet, idest
excellat fraudibus.  Hic ternarius intelligitur de Pisanis, quos
appellat vulpes, quia Pisani vincunt omnes in fraudibus. 

	|55-57.~  Iam auctor refert se ad Florentiam, ubi vult
ponere miserationem magnam propter partes albam et nigram per
duos annos.  Scilicet millesimo tercentesimo, redeunte domino
Donato, pars sua, scilicet nigra, videns adhuc partem albam satis
fortem, et homines fortes, viros maxime gebellinorum, quia exules
de Florentia erant considerati cum ea, scilicet parte alba,
elegit in Potestatem Florentie dominum Fulcherium, hominem
rigidum et austerum, nepotem domini Rayneri de Calboli; qui
acceptans officium, intravit Florentiam, et exequens officium
Potestatis valde rigide, cepit multoties de domo Gherardinorum,
nobili domo florentina, multos de domo Scholarium, nobili domo
etiam florentina, multos de domo de Cavalcantibus, etiam nobili
domo, et breviter fecit decapitari eos.  Tunc omnes de domo de
Abbatibus, etiam nobili domo, fuerunt omnes exules, et nunquam
redire potuerunt.  Modo auctor, qui erat de parte alba, scribit
per illum modum: Nec dimictam dicere, licet alter me audiat; et
bonum erit isti, se adhuc recordatur eius quod verus spiritus
disnodat, idest enucleat, vel dissolvit, idest mens mea dissolvit
et vaticinatur quod est venturum. 

	|58-60.~  Ego, scilicet Guido, video tuum nepotem,
scilicet dominum Fulcherium, o Rayneri, qui efficitur venator
luporum, scilicet Florentinorum, super ripam feri, idest
crudelis, fluminis Arni, et omnes eos pavitat, idest terit,
affligit. 

	|61-63.~  Vendit carnem eorum, cum adhuc sit viva;
postea, idest finaliter, eos occidit, sicut antiqua belva: multos
vita et se pretio privat, idest honore, vel fama; quia ad
instantiam partis nigre, fecit talia, unde acquisivit odium,
dedecus et verecundiam. 

	|64-66.~  Sanguinolentus exit de tristi silva; dimictit
eam talem, quod tunc ad mille annos in statum pristinum non
reinsilvatur, idest reconciliatur, vel non restauratur, idest non
redibit ad pristinum statum.  Nam tunc Florentia fuerat in
optimo statu. 

	|67-72.~  Sicut ad annuntium, idest annuntiationem
dolorosorum, idest dolentium, dampnorum, turbatur visus, idest
facies, illius qui auscultat, a quacumque parte periculum eum
assannet, idest aggrediatur, vel ei immineat; sic vidi ego aliam
animam, que conversa stabat ad audiendum, turbari et fieri
tristam, postquam verbum ad se recollegit, idest postquam
intellexit verbum, scilicet quod nepos suus, scilicet dominus
Fulcherius, faceret tot mala in Florentia. 

	|73-75.  Dicere unius, sive dictum.  Lo dir de l' uno~:
hec est tertia pars huius capituli, in qua describitur provintia
Romandiole in generali et in speciali ab habitatoribus illius. 
Dicere unius, scilicet dictum, idest dictum Guidonis, et
alterius videre, sive visio, scilicet Raynerii apparentia, vel
aspectus, fecit me voluntarium scire ipsorum nomina; et
petitionem eis feci, cum precibus mixtam, idest rogavi quod
dicerent michi nomina eorum. 

	|76-81.~  Ex quo, spiritus qui prius loquutus michi erat,
scilicet spiritus Guidonis, reincepit, scilicet loqui: Tu vis
quod ego me deducam ad faciendum tibi id quod tu facere non vis
michi: idest rogavi te, quod tu diceres michi nomen tuum, et tu
noluisti; unde non deberem tibi respondere: sed tamen tibi dicam;
et causa est, propter gratiam, que lucet in te: sed postquam Deus
vult quod in te tralucat, idest intus luceat, tantum sua gratia,
non ero tibi parcus; ergo scias, quod ego sum Guido del Duca,
idest de Duce, et narrat primo vitium suum. 

	|82-87.~  Fuit sanguis meus ita accensus invidia, quod si
vidissem hominem fieri letum, vidisses me de livore conspersum. 
Efficiebatur lividus totus de prosperitate aliena, quod evenit ab
invidia: sed ostendit fructum talis invidie, dicens: De meo
semine, idest de invidia, quam habui, tales paleas recolligo,
idest meto.  O gens humana, quare ponis cor, idest quare apponis
cor, in hiis, que essent omnino respuenda, idest ibi ubi esset
necesse de consortibus divetum, idest de consortibus vacuari,
idest consortibus carere?  Idest, o gens humana, exsclamando
dicit contra invidos, quare ponis cogitationes tuas in bonis
temporalibus, que non possunt lete possideri cum sotietate, quia
quilibet vellet habere totum, et cum nullo dividere vellet, et si
unus haberet totum, alter nihil possideret? 

	|88-90.~  Postquam Guido de Duce de Bertenorio dixit
nomen suum, iam vult indicare nomen sotii sui, et dicit: Iste est
Raynerius, iste est pretium et honor domus de Calboli, ubi nullus
factus est heres postea de suo valore, idest probitate, quia post
ipsum non est natus aliquis in illa domo ita virtuosus.  Et nota
quod iste Guido loquens, extendit verba sua nedum ad istam domum
de Calboli, sed etiam ad totam Romandiolam. 

	|91-96.~  Et non solum suus sanguis est factus brullus,
idest nudus, inter Padum, fluvium sic dictum, [et montem et
marinam et Renum] de bono requisito, scilicet honesto et
delectabili, que bona solebant vigere et abundare in illa
provintia Romandiole, ad verum, scilicet dicendum, et ad
solatium, scilicet faciendum (nota quod auctor describit hic
terminos provintie Romandiole, que sita est ad partem
occidentalem inter Renum.  Renus est fluvius inter Bononiam et
Castrum Franchum, distans de Bononia per duo milliaria, et pars
illius fluvii fluit per civitatem Bononie.  Ad partem
meridionalem sunt montes, qui vadunt Romandiolam a Tuscia.  Ad
partem septemptrionalem est fluvius vocatus Padus.  Ad partem
orientalem est marina, sive mare Adriaticum.  Inter istos
terminos situatur provintia Romandiole, scilicet inter montem,
Renum et Padum, et marinam.  Hic auctor ponit Bononiam esse de
provintia Romandiole); quia intra istos terminos est repletum
venenosis scerpibus (nota quod scerpes sunt quedam arbuscule
parve, que oriuntur in campis, spinose; que nisi extirpentur,
nunquam permictunt fructificare bona semina seminata in campis
illis, vel plantatas plantas), ita quod tarde propter
cultivationem, idest culturam, ammodo deficerent.  Nota quod
textus dicit |scerpi~, et sunt scerpi arbuste parve, silvestres,
per quas auctor intelligit homines invidos.  Vult dicere quod ubi
in Romandiola erant boni homines, qui erant arbores fructifere,
modo sunt ibi scerpi, idest arbores infructuose, idest homines
mali et invidi, etc.  Et hoc probat per multos homines variorum
domorum de Romandiola, qui mortui sunt, et qui fuerunt optimi,
curiales et caritativi, et modo nullus talis reperitur in tali
provintia Romandiole. 

	Et primo nominat Litium.  Hic Litius fuit nobilis miles
de Valle Bona, supra Forlivium, civitatem sic dictam.  Hic fuit
homo magne virtutis, qui habuit unum filium vitiosum et
dissolutum, qui moriebatur per distantiam satis magnam a loco,
ubi erat pater suus: quo mortuo, nuntiatum fuit Litio, quomodo
filius suus esset mortuus; qui respondens dixit: Nullum novum
dicitur michi, quando nuntiatur michi mors filii mei, qui semper
erat mortuus, quia erat nimis vitiosus; nec lacrymam emisit ex
oculis; sed si vultis aliquid michi de ipso dicere, indicetis si
est sepultus.  Secundo, auctor nominat Henricum de Maynardis de
Bertenorio, et fuit sotius istius Guidonis, qui hic loquitur. 
Hic Henricus fuit bonus homo, valde curialis, liberalis et
virtuosus: quo mortuo, ipse Guido de Duce fecit secare unum
lignum, super quo solebant ipsi duo sepe simul sedere; quod fecit
ad denotandum quod similis vir isti non erat in illa contrata,
qui deberet sedere super tale lignum.  Tertio, facit mentionem de
Petro Traversario.  Est una domus nobilis in civitate Ravenne,
que dicitur domus Traversaria, sive de Traversariis, de qua fuit
iste Petrus Traversarius, bonus, curialis, liberalis, cui non
successit aliquis sibi similis.  Ille fuit quasi dominus Ravenne. 
Facit, quarto, mentionem de Guidone de Carpinio.  Nota quod est
quoddam castrum in comitatu Montis Feretri, quod vocatur
Carpinium, de quo castro sunt comites, qui nominantur comites de
Carpinio, et adhuc sunt notabiles in ista domo.  Iste Guido de
Carpinio, de quo hic fit mentio, fuit homo virtuosus et valde
liberalis.  Hic semel in civitate Forlivii fecit unum convivium. 
Dispensator suus ivit ad ipsum comitem, dicens: Domine, non
habeo pecuniam sufficientem ad expendendum, sicut michi
precepisti.  Tunc comes ivit ad lectum suum, super quem erat
optimus pannus pro coopertorio; quem pannum divisit per medium,
et medietatem misit ad vendendum, et vendebatur pro quadraginta
ducatis, et sic convivium fuit peroptime paratum.  Nunc dixit
cubicularius suus sibi: O domine comes Guidone, ammodo pannus non
cooperiet totum lectum: quomodo faciam?  Respondit ei comes
dicens: Non est cura, quia in yeme sto et iaceo valde remissus;
in estate autem volo stare detectus et discoopertus.  Hoc
proveniebat ex magna liberalitate.  De istis quatuor dicit
littera: Ubi est bonus Litius et Henricus de Maynardis, Petrus
Traversarius et Guido de Carpinio?  O Romandiolos conversos in
bastardos!  Quasi dicat auctor: In tota provintia Romandiole non
reperiuntur similes hiis quatuor nominatis; et quot, omnes qui
sunt in illa provintia, degenerant a suis antiquis, et sunt quasi
bastardi et non legitimi heredes!  

	|100-102.~  Iam auctor facit mentionem de quinto illustri
viro, de Fabro Bononiensi.  In Bononia fuit unus bonus homo,
virtuosus et curialis, nomine Faber, dignus magna fama.  Facit
adhuc de sexto viro illustri mentionem, qui vocabatur Bernardinus
de Fusco, de civitate Faventie sic dicta.  Licet hic ori[r]etur
de plebeio genere, tamen fuit nobilissimi animi valde virtuosus,
curialis et liberalis.  De quibus auctor dicit: Quando in Bononia
unus Faber (nomen proprium) relignatur, idest resurget, sive
germinabit, quando in Faventia unus Bernardinus de Fusco, virga
gentilis, idest nobilis, parve gramigne, idest nationis? 

	|103-111.~  Ne mireris, si ego plango, Tuscus, quando
reminiscor cum Guidone Ugolini Azzonis, qui vixit nobiscum.  Hec
verba dicebat Guido de Duce ipsi auctori.  Facit mentionem de
septimo spiritu, de Ugolino Azii.  Hic fuit de Ubaldinis, nobili
domo de Alpibus.  Fuit nepos domini Frederici cardinalis de
Ubaldinis.  Fuit etiam virtuosus et dignus magna fama.  Fit
mentio de octavo spiritu, scilicet de Frederico Tignoso, sic
dicto per oppositum, quia habebat pulcherrimum caput.  Fuit etiam
homo valde virtuosus: fuit de domo supradicta, de Traversariis de
Ravenna; et tota sua sotietas, idest familia, fuit bona.  Et
Anastasiorum domus, de Ravenna, nobilis, fuit etiam optima, idest
optimi viri fuerunt in ea.  Unde dicit textus: Frederici
Tignosi, idest recordor, et sue sotietatis, domus Traversarie et
Anastasiorum; et utraque gens est exheredata, scilicet illarum
domorum; laborum atque otiorum, que [in]voluntatem nostram
inducebant honorem et curialitatem, idest provocabant nos ad
talia faciendum, ibi ubi corda sunt facta ita maligna.  Ab ista
domo Traversaria adhuc una porta civitatis Ravenne nuncupatur
Porta Traversaria.  Ecce quod honor et curialitas sunt bona
delectabilia et forte honesta. 

	|112-114.~  Nunc exclamatur hic contra Bertenorium,
civitatem sic dictam, unde erat iste Guido de Duce, loquens: O
Bertenorium, quare non fugis tu per viam, postquam recessit tua
familia (idest, postquam semen tuum antiquum et verum periit), et
multa gens, ut non efficiatur prava? 

	Hic loquitur dictus Guido de sua propria civitate,
scilicet Bertenorio, in qua, tempore istius Guidonis, erant multi
nobiles et curiales atque liberales, et in tantum, quod quando
veniebant ad ipsam terram aliqui forenses, oriebantur questiones
et lites ex eo et pro eo, quia omnes illi nobiles de Bertenorio
volebant huiusmodi forenses recipere in domibus suis; et ut tales
lites cessarent, fuit posita una columpna in medio platee, super
quam quilibet nobilis de Bertenorio alligaverat unum annulum. 
Forenses, venientes, ducebantur ad unam columpnam per custodes
portarum civitatis, et ab istis custodibus dicebatur illis
forensibus: Tangatis de istis annulis quem vultis: et sicut
tangebant annulum, ita ibant ad hospitandum ad illum domum, cuius
erat ille annulus, quem tetigerant illi forenses. 

	|115-117.~  Bene facit Bagnacavallum (oppidum in
Romandiola sic dictum, in quo erant multi virtuosi viri nobiles),
quod non producit, scilicet filios; et male facit Castrocarium,
oppidum sic dictum, in quo erant multi nobiles et virtuosi viri;
et peius Comium, oppidum sic dictum in Romandiola, in quo erant
consimiles predictis multi, in quo adhuc sunt multi probi viri in
armis; que ad producendum tales filios, idest malos, non
s'immiscet, idest studet. 

	|118-120.~  Bene facient Pagani, domus nobilis de
Romandiola, postquam demonium eorum recedet; sed non tamen quin
purum unquam remaneat ex ipsis testimonium.  Nota quod Maginardus
Paganus, idest de domo Paganorum, orbatus patre suo Pagano, sic
nominato, remansit pupillus in suo territorio, sive dominio, quod
hodierna die vocatur ^El Podere de Pagani~, de quo dictum est in
Inferno capitulo vicesimoprimo.  Qui, propter beneficium quod
receperat a Florentinis, semper tenuit cum eis partem guelfam, et
pro eis ubique erat contra Gebellinos; aliter tamen de natura
erat gebellinus: et ideo in Faventia, in Ymola erat gebellinus,
in Tuscia erat guelfus; et hoc erat sibi ad infamiam, quod in uno
loco esset guelfus et in alio gebellinus.  Ideo dicit textus:
Bene facient Pagani, idest de domo Paganorum, postquam demonium
eorum, idest postquam domus eorum, deficiet, quia nemo de tali
domo remansit; sed non tamen, quin purum, idest malum, remaneat
(per antifrasim loquitur), ex ipsis testimonium, propter
variantionem in partibus gebellina et guelfa. 

	|121-123.~  Nunc fit mentio de spiritu, qui fuit spiritus
Ugolini de Fantulinis, nobili domo de Faventia, qui fuit strenuus
vir, liberalis, curialis, et bonus.  Mortuus est cum optimo
nomine et optima fama, et nullus successit sibi ita bonus; ideo
nomen suum et fama est securum, sive secura, quia nemo poterit
auferre ab eo talem bonam famam. 

	O Ugoline de Fantulinis, securum est nomen tuum, postquam
amplius non expectatur, qui illud facere possit translignando,
idest a recto semite et vero ac nobili deviando, obscurum, idest
obscurare nomen tuum, sive famam; quia si aliquis successerit
sibi melior, eo obscurasset famam suam. 

	|124-126.~  Sed iam recede, Tusce (vocativi casus),
ammodo, quia nunc delectat me nimis plangere plusquam loqui: ita
vestra ratio michi mentem strinxit.  Viso quod nemo nascebatur in
ista [aetate] bonus in istis domibus predictis, et auditis
omnibus hiis, citius volebat et plus appetebat plorare quam
loqui. 

	|127-129.  Nos sciebamus.  Noi sapevamo~: ista est quarta
pars huius capituli, in qua auctor ponit frenum, idest remedium,
quo vitium invidie possit bene refrenari, scilicet ponendo
exempla aliquorum invidorum, qui propter vitium invidie mala
incurrerunt.  Et primo ponitur de Cayn, de quo scribitur
Geneseos, tertio capitulo, qui interfecit fratrem suum Abel
propter invidiam: quia etenim Abel sacrificabat de optimis
fructibus et animalibus, ignis veniebat de celo ad consumendum
sacrificium suum, in signum quod Deus acceptabat tale
sacrificium; Cayn vero, quia non sacrificabat Deo de optimis
rebus, ignis non descendebat de celo, in signum quod non erant
accepta ipsi Deo sua munera, sicut munera Abel.  Propter hoc,
motus invidia, Cayn interfecit in agro ipsum suum fratrem Abel. 
Cui dixit Dominus Deus, faciens secum iudicium: Cayn, ubi Abel
frater tuus?  Qui respondens, dixit: Nescio: nunquid custos sum
fratris mei?  Cui dixit Deus: Vox sanguinis fratris tui Abel
clamat ad me de terra. Tunc dixit Cayn: Recedens a facie tua,
ero vagus et profugus super terram; et omnis qui invenerit Cayn,
interficiet Cayn.  Et sic est dampnatus propter talia commissa,
que processerunt ab invidia.  Ideo dicit textus: Nos sciebamus
quod ille anime care, idest Deo accepte, sentiebant nos ire;
ideo, tacendo, faciebant nos de itinere confidere.  [Si]
erravissemus in via, docuissent nos bonum iter; idest, si alias
fuerunt invidiose et gaudebant de malo et errore aliorum, modo
sic non fecissent, quia sunt Deo care et sunt caritative propter
penitentiam. 

	|130-135.~  Postquam fuimus facti soli, idest recessimus
ab illis umbris, et soli duo nos procedebamus, procedendo, fulgur
visum, quando aierem findit, vox que venit contra nos, dicendo
(idest illa vox apparuit unum fulgur): Interficiet me quicumque
me apprehendit (hec fuerunt verba, que dixit Cayn ipsi Deo); et
fugit, scilicet illa vox, sicut tonus, qui disparet, si subito
nubem discoscendit, idest descendendo prorumpit invidia.  Cayn
fuit magister invidie. 

	|136-141.~  Deinde venit una alia vox etiam sicut
tonitruum, que sequuta est primam vocem.  Et ad intelligendum de
ista secunda voce, notandum est quod, sicut scribit Ovidius circa
finem secundi libri Methamorphoseos, Cycrops fuit primus qui
edificavit Athenas, civitatem sic dictam in Gretia, qui habuit,
scilicet [filias], Pandrase, Herse, Agliauro.  Herse fuit summe
pulchritudinis, de qua philocaptus fuit Mercurius, filius filii
Trimegesti, summi philosophi: qui Mercurius cum pulchris verbis
et magnis promissionibus, quia fuit summe eloquens, conduxit ad
faciendum et complendum suam voluntatem Herse, mediante Agliauro,
sorore ipsius Herse, et dilexit eam valde.  Videns autem
Agliauro, quomodo Mercurius valde diligeret sororem suam Herse,
et ipsam Agliaurum non, que tamen petebat etiam diligi ab ipso
Mercurio, discooperuit stuprum, propter quod ipse Mercurius
convertit ipsam Agliaurum in petram.  Ista hystoria optime
dipingit Ovidius domum et hospitium Invidie: unde propter
invidiam Agliauro est conversa in petram.  Lapis est durus et
lividus, idest sine bono colore: etiam invidus fit lividus in
colore, videns felicitatem aliorum.  Domus Invidie est cor
hominis invidi, in quo non est caritas nec bonus amor. 

	Sicut, idest quam cito, ab ea voce, scilicet Cayn,
auditus noster habuit treugam, idest sicut, vel quam cito, plus
non audivimus vocem Cayn, ecce aliam, scilicet vocem Agliauri,
cum grandi fracassu, idest cum strepitu et rumore, que similis
tonitruo fuit, quod cito sequatur, scilicet dicens: Ego sum
Agliauro, que deveni, idest que conversa fui [in] saxum.  Et
tunc, ut restringerem me ad poetam, idest ut appropinquarem
Virgilio, in retro feci, et non ante, passum, idest non secutus
fui mores Agliauri, sed appropinquavi Virgilio, idest rationi,
non sequens vitium invidie. 

	|142-144.~  Iam erat aura ex omni parte quieta, idest non
audiebatur aliquis tumultus, nec strepitus, et ipse, scilicet
Virgilius, dixit michi: Ille est durus camminus, idest durum
frenum, quod deberent homines timere, et stare in terminis suis,
et non [in]videre aliis.  Qui, scilicet camminus, deberet homines
tenere infra suam metam: quia omnis homo, perpendens que
evenerunt Cayn et Agliauro, deberet cavere ab omni invidia, et
contentari de hiis que habet, et nulli invidere. 

	|145-147.~  Modo Virgilius reprehendit invidos per
quamdam similitudinem.  Sicut enim pisces capiuntur hamo, in quo
est esca, quam credentes pisces deglutire, sic capiuntur; ita
homines invidi, videntes bona huius mundi, capiunt escam, idest
sunt avidi de mundanis rebus, et sic capiuntur ab antiquo
adversario, idest dyabolo, etc.  Frenum non prodest talibus
capientibus huiusmodi escam.  Et tamen celum cum suis
revolutionibus et luminibus, illa nobis ostendendo, vocat homines
cum suis pulc{h}ritudinibus: sed oculus mortalium ad terram, et
non ad celum, inclinatur; idest appetitus mortalium est solum ad
res terrenas et non celestes, ideo dicit Virgilius: Sed vos
apprehenditis escam, idest complacentiam bonorum terrenorum, ita
quod hamus antiqui adversarii ad se vos trahit; et ideo parum
valet, idest prodest, frenum vel revocatio. 

	|148-151.~  Vocat vos celum et circum vos se circuit,
monstrando vobis suas pulchritudines eternas; et oculus vester
tamen, idest semper ad terram, idest terrena, respicit: unde,
idest propter hoc, vos verberat qui totum discernit, idest Deus,
qui cuncta novit.  Deus autem novit omnia peccata nostra: ideo
ipse punit omnia peccata ipsa.

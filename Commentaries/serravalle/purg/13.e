	|SUMMARIUM.~  In tertiodecimo capitulo, quod incipit:
^Nos eramus in summitate scalarum~, auctor pertractat vitium
invidie; et primo ponit duo exempla, per que potest habere quis
doctrinam vitandi vitium invidie.  Primum exemplum est de verbis
Virginis Marie, que ipsa dixit in nuptiis; que verba fuerunt
amoris, scilicet ista: Vinum non habent.  Aliud exemplum est de
Oreste.  Videantur hystorie in Commento.  Demum auctor ponit
penam invidorum, que est hec.  Invidi stant hic vestiti colore
livido, sive cinereo: stant appodiati unus ad alterum, sicut
stant ceci ad petendum elemosinam tempore indulgentiarum: et isti
cantant letanias.  Sunt induti cilicio.  Isti nihil possunt
videre, quia oculi eorum sunt suti cum uno filio ferreo, sicut
suuntur oculi ancipitrum silvestrium; et propter suturam
lacrymabantur et emictebant lacrymas.  Notandum est quomodo ista
pena est bene conveniens invidiis.  Nam hic invidi stant ad
sedendum: secundo, stant appodiati ad montem: tertio sustinent se
unus reliquum: quarto, oculi omnium sunt suti filo ferreo:
quinto, erant pro aliis devote: sexto, sunt induti cilicio. 
Primo stant ad sedendum hic, quia, dum fuerunt in mundo, propter
invidiam discurrebant de loco ad locum, ad videndum si possent
aliorum famam malo aliquo denigrare, et libenter vide[ba]nt
tristitiam aliorum.  Secundo, stant appodiati ad montem virtutis,
a quo se elongaverunt viventes in mundo; quia invidia recedit a
subiecto, sive a medio, virtutis.  Tertio, alter alterum
sustinet: ubi, viventes in mundo, unus querebat alium destruere,
modo porrigunt sibi invicem auxilium et favorem.  Quarto, habent
oculos sutos, nec possunt videre, quia invidia multum generatur
propter ea que oculis videntur.  Quinto, orant pro se invicem et
pro salute aliena, ubi viventes optabant ruinam proximorum. 
Sexto, sunt induti cilicio, ubi prius habebant vestes superbas,
quia invidia est filia vanaglorie, sive superbie.  Hic invenit
spiritum cuiusdam nobilis domine, scilicet mulieris de Senis,
nomine Sapie.  

	|Proemio.~  ^Nos eramus in summitate scalarum.  Noi
eravamo al summo della scala~: istud est decimumtertium capitulum
huius Purgatorii, in quo auctor tractat de purgatione vitii
invidie; et dividitur in quatuor partes.  In quarum prima
describit modum secundi circuli cum circumstantiis suis. 

In secunda, que incipit ibi: 

     Quantum ab hinc per unum milliare; 
     Quanto de qua per un miglio, 

auctor describit in generali penam et purgationem invidiorum. 

In tertia parte, que incipit ibi: 

     Sed fige visum per aierem; 
     Ma ficca il viso per l'aere, 

auctor describit modum, per quem possit vitari vitium invidie. 

In quarta, que incipit ibi: 

     Michi apparebat eundo; 
     A me appareva andando, 

auctor facit expressam mentionem de quodam spiritu summe invido. 
Primo tamen auctor continuat dicta dicendis.  Quoniam in fine
capituli precedentis auctor dixit quod ad introytum huius circuli
erat una scala ut ascensus esset facilior, ideo dicit: Nos eramus
in summitate scalarum, ubi secundario religatur, ubi cingitur
(idest ubi est secundus circulus) mons, quem ascendendo alios
dismalat, idest a malo exonerat, sive purgat.  Vult dicere
auctor: Iam perveneramus ad introytum huius vie, per quam
incipitur iri sursum, per secundum circulum; nam ligata est
secunda cornix cum prima.  Talis mons purgat hominem, qui
peccavit in vitio invidie, et hoc fit ascendendo, quia per
Purgatorium semper ascenditur, sicut per Infernum semper
descenditur. 

	|1-6.~  Modo describitur via.  Ibi sic una cornix ligat,
vel ligatur, circum podium, idest collem, vel montem, sicut
primaria; nisi quod arcus suus magis cito plicatur, idest brevior
est; ita quod ista secunda cornix erat similis prime, licet sit
aliquantulum strictior. 

	|7-9.~  Umbra non est ibi, idest anima aliqua, nec signum
quod appareat.  Hec est differentia inter primam cornicem, ubi
purgantur superbi, et istam secundam, ubi purgatur invidia: quia
in prima erant ymagines marmoree, hic nulla est; in prima erant
anime onerate saxis, hic nulla est anima, etc.  Apparet ripa, et
apparet via stricta, cum colore livido petraie; idest cum colore
obscuro vel nigro petrino. 

	Nota quod auctor bene fingit hic, quod non est hic signum
aliquod; ad denotandum quod vitium invidie est communiter
occultum, idest pallidum (|lividum~, idest pallidum): et licet
invidia sit communiter occulta, tamen aliquando discooperitur per
colorem lividum; quia quando invidus videt felicitatem alienam,
livet in facie: et sic aliqualiter apparet.  Quod superbia est
vitium publicum et notorium, ideo in circulo posuit tot signa et
tot ymagines. 

	|10-15.~  Iam ponitur consilium Virgilii.  Si hic ut
interrogemus gens expectatur, ratiocinabatur Poeta, ego timeo
forsan quod nimiam habebit dilationem nostra electio, idest quod
nimis tardabimus, idest quia hic nemo est, quia in plano istius
cornicis nemo purgatur.  Sed circa medium circuli purgantur
invidi.  Ecce quomodo Virgilius, idest ratio, quia non potest
habere succursum humanum, idest ubi ratio non sufficit,
refugiendum est ad divinam auxilium; ideo postea fixe ad solem,
scilicet iustitie, oculos porrexit, scilicet mentis, ad Deum;
fecit, ad dextrum latus, ad movendum centrum, et sinistram partem
de se torsit, idest volvit se ad solem. 

	|16-18.~  Ecce orationem quam fecit Virgilius: O dulce
lumen, ad cuius fiduciam ego intro per novum iter, tu nos
conducis, dicebat, sicut conduci huc intus, idest secundum quod,
expedit.  Ista verba declarant quomodo peccator, incipiens
penitentiam, totam suam fiduciam debet ponere in gratia divina. 
Illa est que conducit sicut expedit. 

	|19-21.~  Tu calefacis mundum; idest tu, gratia divina,
calefacis calore caritatis mundum, idest homines in mundo
viatores; tu super ipsum luces: si alia ratio in contrarium non
impulit, idest expedit, idest si peccata non impediunt, esse
debent semper radii tui duces.  Verbi gratia: sol splendet clare
im mundo de die; tamen, si nubes interponunt se in medio,
impediunt radios solis.  Sic gratia divina lucet omnibus
disponentibus se ad illam; tamen tenebra peccati, si se
interponit, impedit gratiam ne luceat, sicut ipsa de sui natura
luceret, remotis ipsis tenebris. 

	Sed hic oritur unum dubium, scilicet: nullibi in Inferno
auctor distincte tractavit de vitio invidie, et hic tam diffuse
et distincte tractat in Purgatorio.  Unde hoc provenit? cur
auctor sic fecit?  Dicendum est hic, quod auctor non fecit ex
ignorantia, nec ex oblivione: sed hoc fecit quia hii qui sunt in
Inferno, idest in statu vitiorum, non perfecte noscunt peccata
sua, obcecati al malitia sua; et si cognoscunt, nisi in confuso,
et maxime peccatum invidie, quod de sui natura est quasi
occultum: quod non contingit de superbia, quod est vitium valde
notum.  Sed illi qui sunt in penitentia, subtili indagine
considerant peccata sua, et circumstantias aggravantes eadem, et
querunt se purgare ab illis; ita quod melius discutiunt
penitentes peccata sua quam dampnati, vel obstinati: et ideo hic
in Purgatorio morali auctor valde distincte tractat de omnibus
peccatis, nullum obmictendo.  Preterea, communiter superbi sunt
invidi et vanagloriosi; ideo, ex quo tam diffuse in tribus
capitulis superioribus tractavit de vitio superbie et vanaglorie,
sue filie, ideo hic distincte tractat de invidia. 

	|22-24.  Quantum ab hinc~: hec est secunda particula
huius capituli, in qua auctor distinguit et ponit in generali
penam et purgationem invidiorum; ideo auctor fingit se audivisse
voces importantes oppositum invidie, scilicet voces caritatis et
amoris, ut sic contraria contrariis curentur.  Primo tamen
dicit, quod in parvo spatio temporis, ipsi discurrerant bene unum
milliare de itinere, dicentes: Quantum abhinc, scilicet in mundo,
per unum milliare computatur (idest veneramus iam per unum
milliare), tantum ab illa parte, idest in Purgatorio, iveramus
nos iam, cum pauco tempore, propter voluntatem promptam, idest 
propter appetitum avidum. 

	|25-27.~  Et versus nos volare fuerunt sentiti, non tamen
visi, spiritus, loquendo ad mensam amoris curialis invitationes. 

	|28-30.~  Prima vox, que transivit volando, Vinum non
habent, alte dixit; et retro nos ivit illud reiterando.  Ista
verba sunt illa, que dixit Mater Iesu Christi ei in nuptiis
celebratis in Cana Galilee, in quas invitatus fuit Iesus cum
discipulis suis et matre.  Nam deficiente vino, Mater Iesu suo
filio, Vinum non habent, dixit.  Que fuerunt verba magni amoris,
ex eo quia, deficiente vino, Mater Iesu Christi compatiebatur
sponso et sponse.  Modo si Mater Iesu Christi fuisset invida, non
procurasset ut vinum haberetur propter honorem nuptiarum, quia
invidia est dolor felicitatis aliene (hic notant aliqui, quomodo
matrimonium est licitum, ex quo Christus cum suis discipulis et
matre voluit interesse: sed hoc discutere non est presentis
speculationis; nam et a natura patet matrimonium esse licitum,
cum homo sit animal coniugabile et sociabile et civile, ut vult
Aristotiles in Ethicis): nam in istis nuptiis non invidit Virgo
Maria sponse de suis vestibus pretiosis et de aliis, etc. 

	|31-33.~  Et priusquam in totum non audiretur, propter
longitudinem (quia Dantes ibat velociter, ideo cito illa vox fuit
post terga auctoris), una alia, scilicet vox, Ego sum Horestes,
transivit clamando, et etiam se non firmavit.  Vere iste passus
est michi fortis: et ita quando audivi istum librum Dantis a
magistro Benvenuto de Ymola, qui fuit magister meus in hoc libro,
quem et cuius opinionem secutus sum quasi semper, audivi ipsum
magistrum dicentem, hunc passum sibi esse aliquantulum
difficilem; ex eo et pro eo quod iste Horestes, qui fuit paganus,
fecit aliqua propter que bene posset commendari de caritate et
amore laudabili; fecit etiam aliqua, propter que oppositum posset
bene dici.  Nam ipse recuperavit et recepit Hermionem, uxorem
suam, quam abstulerat Pirrus, filius Achillis, quem interfecit:
ecce amor quem habuit ad uxorem.  Preterea ipse occidit matrem
suam, quia fuit ipsa, que fuit quasi tota causa mortis patris
sui.  Habuit unum verum amicum, scilicet Piladem; isti duo
fuerunt unum par verorum amicorum.  Et fuit amatus ab Ephigenia. 
Quidquid sit, hic auctor ponit ipsum Horestem pro caritativo et
amicabili viro, que opponuntur invidie; et hoc sufficit pro
intentione auctoris. 

	|34-36.~  O, dixi, Pater, que voces sunt iste?  Et statim
sicut incepi, ecce tertiam dicendo: Amate illos, a quibus malum
habuistis.  Ista verba Christi sunt in Evangelio Matthei quinto 
capitulo, et nulli dubium quod ista sunt maxime caritatis, quia 
si ipsa inducunt ad amandum inimicos, quanto magis amicos.  Sunt
verba de directo contra invidiam.  Dicit Seneca in libro De
amicitia: Pulcherrimum genus vindicte est ignoscere. 

	|37-39.~  Et bonus magister, scilicet dixit: Iste
circulus sferzat, idest punit vel purgat (ferza Florentie dicitur
flagellum factum de virgis vel de funibus), culpam invidie, et
ideo sunt tracte ab amore corde ferzie.  Quasi dicat: Ille voces
docent te fugere vitium invidie. 

	|40-42.~  Frenum vult, idest debet, esse contrarii soni;
credo quod audies secundum meam ymaginationem, priusquam
pervenias ad passum indulgentie, idest remissionis, idest
antequam exeas istum circulum, et antequam angelus radat de
fronte tua secundum P. 

	|43-45.  Sed fige visum per aierem.  Ma ficca el viso per
l'aiere~: hec est tertia pars huius capituli, in qua auctor ponit
modum, per quem purgantur invidi, quia invidia est dolor de
felicitate aliena et livor odiosus.  Ideo auctor fingit, quod hic
in plano stant invidi ad sedendum, ne discurrant: 2+o~ appodiati
ad ripam: 3+o~ sustinent unus alterum a tergo: 4+o~ omnes habent
oculos su[t]os cum filo ferreo ne possint videre: 5+o~ orant pro 
aliis devoti: 6+o~ sunt induti cilicio.  Hec sunt sex, que omnia 
aliquid moraliter denotant.  Nam, primo, stant ad sedendum, per
contrarium ad invidos, qui semper discurrunt ad videndum si
possent detrahere felicitati aliene: ergo, si vis purgare
invidiam, noli discurrere pro infamando alios, sed sede et facta
tua fac prudenter.  Secundo, stant appodiati ad montem, idest ad
virtutem, a qua erant remoti, quia invidia retrahit a subiecto
virtutis.  Tertio, alter sustinet alterum, quia ubi invidus
solebat querere alienum honorem et statum, hic porrigit manum
adiutricem dictis et factis.  Habent hic invidi oculos sutos filo
ferreo, quia invidia generatur maxime videndo, propter videre:
ergo si vis curare invidiam, sue tibi oculos, ut non videas
aliena facta per modum quod habeas invidiam.  Orant pro
salute aliena, ubi in mundo optaverunt ruinam aliorum.  Habent
cilicia, ubi prius habebant vestem superbam, quia invidia, ut
dictum est, est filia superbie et vaneglorie; et sic stant nunc
in humilitate. 

	Sed fige visum per aierem bene fixum, et videbis gentes 
ante nos sedere; et quilibet est iuxta gruptam, idest ripam,
assisus, idest appodiatus, et adherens. 

	|46-48.~  Tunc plus quam prius oculos apperui, respexi
ante me, et vidi umbras cum mantellis a colore petre non
diversis, quia erant ibi mantelli coloris lapidei. 

	|49-51.~  Et postquam fuimus paulo plus ante, audivi
clamare, O Maria, ora pro nobis; clamare, Michael, et Petre, et
omnes Sancti.  Ecce quod orant in generali: primo Virginem Mariam
orant, que est mater amoris et gratie, demum alios Sanctos.  Hic
orant pro salute aliorum, ubi in mundo oderunt aliorum salutem. 

	|52-57.~  Non credo quod per terram, idest mundum, vadat
nunc, idest in istis temporibus, homo ita durus qui non esset
punctus, idest ita inhumanus qui non esset compaxus illis,
propter compaxionem illius quod vidi postea; quia, quando ita
prope illos fui quod actus eorum ad me veniebant certe per
oculos, fui a gravi dolore muntus, quia incepi lacrymari et fui
ductus ad compaxionem et percussus. 

	|58-72.~  De vili cilicio michi apparebant cooperti; et
unus sufferebat, idest sustinebat, alium cum humero, et omnes a
ripa sufferebantur, idest sustinebantur; sicut ceci, quibus
rubba, idest victus, cibus potus, deficit, quia indigent alieno 
sustentari, cum non habeant a se, stant ad indulgentias ad
querendum eorum necessitatem, et unus super alium cum capite
iacet, idest tenet, ad hoc ut in hominibus pietas cito ponatur,
idest ut cito homo eis compatiatur, et sic faciat eleemosinam. 
Quasi dicens: plus visus miserabilis persone misere movet, quam 
verba ipsorum, quibus humiliter petunt: non solum propter sonum 
verborum, sed propter visum, qui non minus agognat, idest movet,
vel desiderat.  Et sicut orbis, idest cecis, non appropinquat
sol, sic umbris, ibi ubi loquebar, tunc lux celi de se largiri
non vult: idest quamquam sol videret eos, tamen eis nihil
prodest, quia non vident; quia omnibus unum filum ferreum
supercilium forat, et [sic] suitur, sicut ancipitri silvestri
fit, ex hoc quia quietus non moratur.  Ita hic, quia non possunt
videre lumen celi, donec non purgantur, quia tamquam ingrati
dolent de alio bono, non propter aliquam offensam, oportet
serrare oculos, nec respicit, ut stet quietus idest contentus,
eo, quod Deus sibi exhibuit, non invidendo aliis. 

	|73-75.  Michi apparebat~: hec est quarta particula huius
capituli, in qua auctor tractat de uno spirito moderno, maxime 
invido.  Primo dicit unum morale dictum, scilicet quod apparebat
sibi facere iniuriam, videndo alios et non videri ab illis; ideo
vertit se pro consilio ad Virgilium. 

	Michi apparebat, idest videbatur, eundo facere iniuriam
videndo alios et non videri: ex quo, idest ideo, me volvi ad meum
consilium sapiens, idest petens ad ipso; quasi dicens vel volens
dicere: Quid debeo facere? video istos spiritus et ipsi non
vident me. 

	|76-78.~  Bene sciebat ipse, scilicet Virgilius, quid
volebat dicere mutus, idest ego, qui volebam dicere licet
tacerem.  Et ideo non expectavit, scilicet Virgilius, meam
petitionem; sed dixit: Loquere, et sis brevis et argutus, idest
acutus; idest, dic pauca verba et bona ac utilia. 

	|79-81.~  Virgilius veniebat iuxta me ab illa parte
cornicis, unde cadi potest, idest unde homo cadere potest, quia
ibi nullum est reparaculum, quia a nullo latere circumdatur. 
Usque huc venerunt per viam amplam: modo sunt in stricta via;
ideo Virgilius ibat ex illa parte, ubi poterat cadi, ne Dantes ab
illa parte caderet, scilicet a sinistra, ubi non est paries,
neque saxum: idest ratio consulebat Danti, ne recederet a virtute
et ne caderet in precipitium vitiorum et ad vallem. 

	|82-84.~  Ab alia parte erant iuxta me anime devote,
umbre, que propter horribilem suturam, oculorum scilicet,
premebant ita, quod balneabant genas. 

	|85-93.~  Volvi me tunc, et: O secura gens (quia est iam
certa videre Deum, quam rem solum optant), incepi, scilicet
loqui, videre altum lumen, quod desiderium vestrum habet solum in
sua cura; si gratia resolvat cito schyumas, idest spumas, vestre
conscientie, ita quod clare per ipsam ascendat mentis flumen,
idest gratia purget peccata vestra, que sunt spume maculantes
animam (flumen, discursum et desiderium, quod discurrat sicut
flumen), dicite michi, quia erit michi gratiosum et carum, si
anima est hic inter vos, que sit latina; et forte erit ei bonum
si ego illud addisco: quia dabit sibi famam, vel faciet orari pro
ea. 

	|94-96.~  O frater mi, quilibet est civis unius vere
civitatis: sed tu vis dicere que vixisset in Ytalia peregrina. 
Dicit Sanctus Augustinus transumptive in Prospero: Omnis, qui ad
supernam pertinet civitatem, peregrinus est in mundo.  Nota, quod
in alio mundo non attenditur parentela, nec distinctio alicuius
nationis. 

	|97-99.~  Hoc michi visum fuit pro responso audire,
ulterius aliquantulum quam ibi ubi stabam; unde ego me feci
ulterius sentire, idest ego ivi ulterius ad locum unde veniebat
illa vox. 

	|100-102.~  Inter alios vidi unam umbram, que expectabat
in vista, idest in apparentia; et si vellet aliquis dicere,
quomodo (removet questionem tacitam) hoc perpendisti? quia
difficile est cognoscere cor hominis; respondet, hoc se non
percepisse, nisi per quoddam signum, scilicet quod ipse, scilicet
spiritus, mentum ad instar ceci sursum levabat. 

	|103-105.~  Spiritus, dixi ego, qui propter ascendere te
domas, si tu es ille qui michi respondisti, fac michi te
manifestum, sive per locum, sive per nomen. 

	|106-108.~  Ego fui senensis, respondit, et cum istis
aliis remundo, idest purgo hic vitam ream, idest depravatam, per
invidiam, lacrymando ad illum, scilicet Deum, qui se nobis
prestet, idest concedat. 

	|109-111.~  Sapiens non fui, quamquam Sapia essem vocata,
et fui de alienis dampnis letior plusquam de fortuna mea.  Ista
est etiam proprietas invidie, sive invidorum, scilicet letari de
infortuniis alienis.  Nota quod ita fuit una mulier senensis,
nobilis, nupta in domo illorum de Bigonco, uno castro, quod est
prope Collem Vallis Else, fluvii sic dicti.  Illa odiebat statum
civium suorum senensium.  Dominus Provintianus Silvano, de quo
dictum fuit sepe superius, obsedebat Collem Vallis Else, solempne
castrum Florentinorum; et ibi factum fuit bellum inter Senenses
et Florentinos.  Modo ista domina, scilicet Sapia, odiebat
prosperitatem suorum civium, et appetebat malum ipsorum, ut ipsi
essent devicti et debellati; et ponens se ad unam fenestram unius
turris, unde poterat videre bellum, disposuit et iuravit quod si
Senenses sui cives haberent victoriam, volebat se precipitare de
fenestra et interficere seipsam.  Evenit quod appetebat, scilicet
quod cives perdiderunt et debellati fuerunt et plurimi
interfecti.  Ita fuit ista domina contenta, quod ipsa habuit
dicere: Ammodo sum contenta: nil plus curo.  Fuit alacrior alieni
mali, quam proprie felicitatis, et iam ista domina transiverat
medietatem annorum, iam erat quadraginta sex annorum; ideo arcus
annorum suorum descendebat.  Modo ad textum. 

	|112-123.~  Et ad hoc ut credas, quod ego te non
decipiam, audias si fui, sicut ego dico tibi, follis, idest
fatua, prava et inanis.  Iam descendente arcu annorum meorum,
idest senescente me (et ex hoc arguitur peior; quia quanto
persona est maioris temporis, tanto deberet esse melior et
sapientior), erant cives mei prope Collem, quod est castrum in
territorio Florentinorum, ubi quasi sunt confines Florentinorum
et Senensium, in campum perventi cum eorum adversariis, et ego
precata fui Deum de illo quod voluit; quia Deus voluit quod
Senenses perderent, sicut evenit; et ego nunquam habui par
gaudium isti, quod mei perdiderunt.  Rupti fuerunt ibi, idest
debellati, et conversi in amaros passus fuge; et videndo fugam,
letitiam apprehendi ab omni alia disparem, idest inequalem:
idest, ultra modum fui letata de conflictu illo, tantum quod ego
levavi sursum audacem faciem, clamando ad Deum: Ammodo plus te
non timeo; sicut facit merulus propter paucam bonatiam, idest
bonitatem, scilicet temporis.  Est enim commune proverbium in
Ytalia, quod merula, avis nigra, habens rostrum rubium et pedes,
in primavere videns bonum tempus et clarum et solem, cantat
libenter, cuius cantus videtur dicere vel sonare: Plus te non
timeo, Domine, qui iam yems abiit.  Ita ista mulier dixit: tantam
felicitatem et tantum gaudium habuit de conflictu et perditione
suorum, quod apparebat sibi esse summe felicem. 

	Tamen licet fuerit mulier tam invida, penituit eam circa
mortem suam.  Preterea, tempore suo erat quidam spiritualis homo
in illa provintia, qui vocabatur Petrus Pectinarius, homo magne
abstinentie et penitentie et orationis cui ista mulier fecit
bonas eleemosinas, qui rogavit Deum multum pro ista muliere, et
oravit multum pro ea; in tantum quod orationes sue liberaverunt
eam de illo loco, ubi perditur tempus et ubi expectatur propter
negligentias, de quibus fuit dictum in Antepurgatorio. 

	|124-129.~  Pacem volui cum Deo in extremo, idest
penituit me peccatorum meorum in extremo vite mee; [et] adhuc non
esset meum debitum, scilicet negligentie, propter penitentiam
diminutum, si hoc non esset, [quod in] memoria me habuit Petrus
Pectinarius in suis sanctis orationibus, qui michi propter
caritatem compaxus est. 

	|130-132.~  Sed tu quisquis es, qui nostras conditiones
vadis interrogando, et portas oculos solutos, idest apertos,
sicut ego credo, et spirando ratiocinaris?  Ista mulier dat bonum
exemplum de invidia purganda, que fuit nobilis et in magno flore.

	|133-135.~  Et auctor confitetur peccata sua, ut det
exemplum aliis, dicens: Post mortem meam veniam ad Purgatorium et
purgabor: sed parum stabo hic, idest in isto circulo, quia parum
fui invidus; sed timeo plus de saxis, quia fui superbus: ideo
stabo magis in circulo superbie.  Oculi, dixi ego, erunt michi
adhuc hic sublati, sed pauco tempore; quia pauca est offensa
facta, ut essent cum invidia conversi. 

	|136-138.~  Maior est timor, unde suspensa est anima mea,
a tormento inferiori, quia inferius onus iam me aggravat.  |Onus
inferius~: idest saxum domans superbiam. 

	|139-144.~  Et ipsa ad me: Quis te igitur conduxit hic
sursum inter nos, si infra redire credis?  Et ego: Iste, qui est
mecum et non facit verbum (quasi dicat: huc non itur sine duce
electo qui conducat ad salutem): et vivus sum, et ideo me
requiras, spiritus electe, si tu vis quod ego moveam illinc,
idest ab illa parte in mundo, in partem adhuc mortales pedes. 

	|145-150.~  Or, ista [est] ad audiendum ita res nova,
scilicet, et singularis, respondit, quod grande signum est quod
Deus te amet; ideo cum pretio tuo, et cum precibus tuis, vel cum
adiutorio tuo, vel cum laude tua, sive dictis tuis, michi
proficias (nam ista Sapia mortua fuit infamis, ideo volebat quod
Dantes daret sibi bonam famam in Tuscia inter suos consanguineos
et notos; dixit: Precare pro me): et requiro te per illud, quod
tu plus bramas, idest desideras (ista auctor magis desiderat:
scilicet gratiam divinam, secundo redire Florentiam, tertio
honorem istius operis), si unquam calcas terram Tuscie, quod meis
propinquis tu bene [me] reinfames, idest ad memoriam reducas. 

	|151-154.~  Tu videbis illos inter illam gentem vanam,
idest (de vanitate Senensium iam dictum est) que sperat in
Thalamone (Thalamon est civitas in mariptima Senensi, et est
portus Senensis: multam spem habuerunt ibi Senenses, quia dicitur
quod ibi sunt maximi thesauri, quod multi Senensium crediderunt
reperire, et nihil profuit eis), et perdet ibi plus spei quam ad
reperiendum Dyanam.  Hic tangit auctor maiorem vanitatem.  Nam
crediderunt Senenses, quod Senas flueret unus fluvius, qui
vocatur Dyana, pro quo reperiendo multi multum laboraverunt, sed
nil invenerunt.  Foderunt multoties terram, et expendiderunt
multas pecunias; sed plus ibi mictent, idest exponent, admirali,
scilicet navium, qui venientes ad portum Thalamonis, credentes
habere profunditatem, invenerunt terram et saxum; sic frangunt
naves suas: vel aliter, admiralii, idest officiales, qui magnas
pecunias expendiderunt ad fodendum et ad faciendum fodi pro
invenienda Dyana, et pro inveniendo illo fluvio, qui creditur
fluere per Senas. 

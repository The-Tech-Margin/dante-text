	|SUMMARIUM.~  In isto nono capitulo, quod est valde
notabile, quod incipit: ^Concubina Titonis antiqui~, ex quo
auctor complevit describere Antipurgatorium, in quo religati
puniuntur hii qui neglexerunt penitentiam usque ad mortem, nunc
pertractat de Purgatorio murato.  Et primo, ponit sompnium suum,
quod fecit in crepusculo diei.  Nam cepit dormire hora secunda
cum dimidia noctis, et per duas horas de mane ante ortum solis
sompniavit; qua hora sompnia communiter sunt presagia futurorum
et sunt indicativa veritatis.  Sompnium fuit tale.  Videbatur
sibi videre nam aquilam volantem per celum cum alis apertis et
pennis aureis; et cogitabat sic in sompniis, intra semetipsum:
Forsan ista ex consuetudine venit huc pro cibo.  Et tunc apparuit
auctori, quod illa aquila, aliquantulum rotando, descenderet et
raperet ipsum auctorem, et portavit ipsum usque ad ignem: et tunc
apparebat auctori, quod in igne arderet ipse cum aquila: et
ymaginatum incendium fuit tale et tanti vigoris, quod excitatus
est a sompno cum magno timore.  Et sic excitatus, invenit se
transportatum ad Purgatorium, et auctorem suum apud se: et iam
erant due hore diei.  Tunc auctorem Virgilius confortavit,
asserens quomodo erant iam in Purgatorio, ubi purgantur anime; et
exposuit sibi sompnium, quod ipse auctor sompniaverat, asserens,
illam aquilam fuisse Luciam, idest misericordiam divinam, et
Sordellum et alias animas illustres inferius remansisse. 
Notandum est hic, primo, quod, ut vult Aristotiles, licet plurima
sompnia sint vana, tamen que fiunt prope diem, sunt aliquando
presagia futurorum.  Secundo notandum est, quod, sicut fuit
dictum in uno preambulorum in principio libri, auctor fingit
istud sompnium ad decurtandum materiam libri, quia si non
finxisset, se fuisse scilicet elevatum et transportatum
dormiendo, oporteret ipsum multa interponere; quomodo ascendit,
etc.  Iam auctor, posito sompnio, reddit attentum lectorem ad
bene intuendum dicenda, asserens se inaltare, idest alta dicere. 
Et tunc Virgilius et auctor, ambulantes modicum, venerunt ad unum
locum, ubi erat una porta clausa, sub qua erant tres gradus, et
super ipsos stabat unus ianitor, sive portanarius, habens unum
ensem in manibus evaginatum, qui dixit Virgilio et auctori:
Dicite, quid vultis?  Ubi est dux vester?  Intueamini ne vobis
noceat vestrum iter.  Cui respondens Virgilius dixit: Una domina
celi, modicum ante, dixit nobis, ut huc veniremus.  Tunc dixit
ianitor: Ergo venite.  Euntes et appropinquantes ad portam,
viderunt sub ea tres gradus, quorum primus fuit albus ut nix:
secundus erat nigerrimus: tertius erat rubeus.  Isti tres gradus
erant sub pedibus istius ianitoris.  Postea erat quarta petra
adamantina, supra quam sedebat iste ianitor.  Per hos tres gradus
ascenderunt cum bona voluntate.  Et tunc dux petiit aperiri
portam.  Tunc auctor pronum se inclinavit ad pedes ianitoris,
percutiens sibi ter pectus, misericordiam petendo.  Tunc ianitor
cum ense descripsit septem P in fronte Dantis, dicens: Ista
septem P, quando eris intra, lavabis.  Ianitor habebat vestes
cinerei coloris, sub quibus ianitor habebat duas claves, unam
auream, aliam argenteam; et cum ambabus aperuit portam, dicens:
Quotiescumque una istarum clavium errat et non recte
volve[re]tur, porta non aperiretur.  Has, scilicet claves, a
Petro teneo, quarum una est carior, alia est artificiosior; et a
Petro dictum est michi: Si error accideret, sit error magis ad
aperiendum quam ad claudendum, dummodo gentes in terram
inclinentur.  Tunc, aperta porta, in aperitione factus fuit
magnus stridor et cantatum fuit Te Deum laudamus.  In isto
capitulo datur forma et modus, quibus fit confessio.  Notandum
igitur est, quod iste ianitor est confessor.  Tres gradus,
figurant contritionem, confessionem, satisfactionem.  Primus
gradus est de marmore albo, in quo velut in speculo auctor se
videbat, qui denotat contritionem, qua homo debet se cognoscere
et semetipsum examinare: secundus erat niger, qui significat
confessionem, que debet fieri cum pudore et verecundia
peccatoris: tertius gradus erat rubeus ut sanguis (nam sanguis
est sedes anime); signat satisfactionem; quoniam in satisfactione
perficitur penitentia.  Confessor, quem aliquando auctor nominat
portanarium, aliquando angelum, sedet in quarto lapide
adamantino, ad denotandum stabilitatem et inflexibilitatem
sacerdotis, ut sit secretus et occulta teneat peccata, nec ullo
modo revelet ea.  Ensis signat iustitiam.  Septem P figurant
septem peccata mortalia.  Domina celi, que conduxit istos, est
divina gratia preveniens.  Color cinereus vestium ianitoris,
denotat austeritatem vite penitentiarii.  Due claves, una aurea
et altera argentea, sive una crocea et alia alba, figurant
potestatem absolvendi et notitiam ianitoris, quia ad bene
absolvendum requiritur in confessore scientia discernendi et
auctoritas, etc.  Ubi unum istorum deficit, apparet auctori quod
confessio non valeat.  Has claves habet confessor a Petro, qui
habuit eas a Christo, cum quibus debet confessor plus agere cum
misericordia quam cum iustitia rigida.  Tunc aperitur porta
quando fit absolutio.  Sed dicit confessor, quod intrans portam,
non debet se revolvere retro, quia peccator non debet redire ad
vomitum.

	|Proemio.~  ^La concubina de Titone antiquo.  Concubina
Titonis antiqui~: hoc est nonum capitulum huius Purgatorii, in
quo auctor, ex quo in octo capitulis precedentibus tractavit de
Antipurgatorio, in quo sunt religati negligentes, qui tardaverunt
penitere suorum peccatorum usque ad mortem, ponendo quinque
species negligentie, incipit tractare de Purgatorio vero: et
dividitur istud capitulum in quatuor partes.  In quarum prima
auctor ponit suum mirabile sompnium.

In secunda, que incipit ibi;

     Non aliter Achilles;
     Non altramente Achille,

ponitur expositio sompnii.

In tertia parte, que incipit ibi:

     Lector, tu vides bene;
     Lettor, tu vedi bene,

ponit portam et ianitorem, sive portanarium Purgatorii.

In quarta parte, que incipit ibi:

     Cinis, sive terra;
     Cinere, o terra,

ponit auctor quomodo intravit Purgatorium, et quomodo fuit
introductus a ianitore.

	|1-6.~  Redeundo ad primam partem, primo auctor premictit
horam sompnii.  Hic auctor fecit pulcherrimam poesim, quam a
nemine habuit pro certo, nec exemplum eius.  Hucusque fuit
materia levis, et grossa, quasi, respectu Purgatorii; sed in
Purgatorio est materia gravis, et in Postpurgatorio gravior erit. 
Adhuc, littera est etiam multum ambigua, ita quod minus bene
multi senserunt hic.  Sed, hiis obmissis, notandum, quod auctor
vult dicere quod fiebat nox tunc quando sic fuerunt loquuti super
herbam et flores.  Patet quando dixit, quod fiebat Completorium. 
Vult, ergo, dicere, quod, existente tempore predicto, in herba,
illis loquentibus viris illustribus, iocunde iam requiescente,
ibi sopitus est circa horam tertiam noctis, quando surgebat
aurora lune.  Unde notandum, quod sic[ut] in hortu solis aurora
precedit solem, sic, luna surgente, precedit eum ortum quedam
aurora clara, ubi sol facit auroram rubeam.  Sol et luna sunt
frates carnales, filii Latone et Jovis.  Aurora solis dicitur
uxor eius; sed aurora lune dicitur amica, sive concubina, solis. 
Titan dicitur sol, ex eo quia in partibus orientalibus est unus
mons, qui dicitur Titan, qui primo de mane a sole illustratur. 
Titan fuit frater Laumedontis, patris regis Priami, qui regnavit
in Oriente, et ex hinc dicitur sol Titan etiam.  Et ideo fingunt
auctores, quod habebat Auroram in uxorem, ex qua genuit Menonem,
qui venit Troyam in auxilium eius: ipse enim habuerat subiectam
partem orientalem, sicut maritus habet uxorem.  Vult Dantes modo,
quod aurora lune sit concubina Titonis.  Hanc fictionem facit a
se auctor, quod aurora lune sit amica solis; quia sicut uxor stat
prope maritum, sic aurora solis stat prope eum: aurora lune stat
longe a sole, sicut amica et concubina stat a longe ab amico. 
Quando luna est plena, semper est opposita soli, et si sol
oritur, luna occidit, et e converso.  Sol erat in Ariete, et luna
erat in Scorpione, quod est signum in celo ex multis stellis
constitutum, valde fulgentibus, velut gemmis.  Si aurora lune iam
albescebat, erat plus quam hora secunda noctis.  Quando Dantes
incepit opus, sol erat in Ariete, luna in Libra, et adhuc sol
erat in Ariete, luna vero in Scorpione, quia luna statim
discurrit signum respectu solis.  Tunc ad textum.  Concubina
Titonis antiqui iam albescebat in balzo, idest in fenestra,
orientis, extra brachia sui dulcis amici: gemmis sua frons erat
lucens, posita in figuram frigidi animalis, idest Scorpionis,
quod cum sua cauda percutit gentes.  |Frons~: idest apparentia. 
Gemme sunt stelle, Scorpio est signum frigidum, et non sine causa
dicitur Scorpio; quia tristius signum est totius celi.  Nam nati
sub Scorpione sunt communiter mundatores stercorum.

	|7-18.~  Et nox de passibus, idest horis (nam hore
dicuntur passus noctis et diei), cum quibus ascendit, fecerat
duos in loco ubi eramus, et tertius iam inclinabat infra alas,
idest quasi finiebat (vult dicere auctor, quod erat quasi tertia
hora noctis: tunc temporis erat equinoctium, et quia Dantes erat
studiosus homo, multum vigilabat; ita quod, licet tunc nox esset
duodecim horarum, tamen ipse vigilabat de sero per tres hora in
studio); quando ego, qui mecum habebam de illo, idest carne, Ade,
vinctus a sompno, super herbam inclinavi, idest incepi dormire,
ibi ubi omnes quinque sedebamus, in hora, qua inicipit tristes
lamentationes yrundo prope matutinum, forsan ad memoriam suorum
primorum dolorum, idest passionum (nota quod circa principium
aurore, de mane, yrundo incipit quasdam voces emictere quasi
lugubrosas, et apparet plorare, sicut ploraret quispiam, qui
recordaretur aliquorum suorum preteritorum dolurum.  Hic notanda
est una hystoria poetica, quam ponit Ovidius in sexto libro
Methamorphoseos, circa finem; que est hec.  Athene erat quidam
rex, nomine Pandion, dominus civitatis Athenarum, qui habuit duas
pulchras filias, quarum uni erat nomen Prognes, alteri Philomena. 
Rex Trascie insule, in qua est gens cruda et ferox, accepit in
uxorem primam filiam dicti regis Athenarum, scilicet Pandionis,
nomine Prognem, ex qua genuit unum filium, nomine Ytin.  Vadens
ad maritum Prognes, rogavit instanter tam patrem quam maritum, ut
soror sua Philomena iret cum ea; quod et factum est, licet multum
despliceret patri, scilicet Pandioni, regi Athenarum.  Terreus,
ferox rex Trascie, necdum habuit uxorem suam Prognem, sed etiam
vi corrupit, oppressit, cognatam suam, sororem uxoris,
Philomenam; et ut ipsa non posset hoc scelus, loquendo,
pubblicare, abstulit et incisit sibi linguam.  Quod cum notum
fuisset domine Progne, interfecit filium proprium, scilicet Ytin,
quem coxit et dedit comedere patri suo, scilicet regi Terreo:
quod noscens, voluit interficere uxorem, et ducens gladium,
scindit vestimenta eius in partibus inferioribus, fugiente ipsa
et orante ad Deos, quam Dii convertebant in yrundinem, et ex
fixura vestimentorum eius facta est cauda yrundinis.  Sororem
vero eius, scilicet Philomenam, Dii converterunt in avem sui
nominis, scilicet Philomenam.  Vult dicere modo, quod in illa
hora, qua yrundo incipit cantus suos tristes, quod facit,
memorans suorum dolorum et iniuriarum, quos dolores et quas
iniurias intulit sibi maritus suus, Dantes incepit sompniare
prope, idest matutinum); in qua, scilicet hora, mens nostra
peregrina plus a carne et minus a cogitatione capta suarum
visionum, que presagia [sunt, est] divina, quasi propheta. 
|Peregrina~: idest remota.  Nota in ista hystoria yrundinis, quod
Ytin, filius Terrei et Prognes, conversus in pavonem, pater suus
Terreus conversus fuit in upupam, que comedit stercus.  Notandum
est hic etiam: aquila dicitur avis Jovis, quia in campo, quando
Juppiter incepit pugnare, aquila una volavit circum circa ipsum,
et ex eo tunc Juppiter sumpsit aquilam pro suis armis; sive
etiam, quando Juppiter voluit rapere Ganimedem, filium regis
Troie, cum signo aquile cepit eum, quem in suo servicio tenuit.

	|19-24.~  Nunc auctor ponit sompnium suum et formam
sompnii, sic dicens: In sompnio michi apparebat videre aquilam,
in celo rotantem, deinde descendentem et portantem me captum ab
ipsa, usque ad speram ignis, et ibi apparebat quod in igne ipsa
et ego accenderemur, et tanta fuit ista meditatio fortis et
intensa, quod sompnus aufugit.  In sompno michi apparebat videre
suspensam unam aquilam in celum cum pennis aureis, cum alis
apertis et ad calandum, idest descendendum, intentam: et esse
michi apparebat ubi, supple ibi, fuerunt derelicti sui, scilicet
sotii, a Ganimede, scilicet filio regis Troye, quando fui[t]
raptus ad summum consistorium, scilicet ad curiam Jovis, sive
celum.

	|25-27.~  Infra me cogitabam: Forsan ista ferit, idest
percutit, ut capiat aliquam escam, solum hic pro usu, idest ex
consuetudine, et forsan de alio loco dedignatur portare, scilicet
predam, sursum in pedibus.

	|28-30.~  Postea apparebat michi, quod magis rotando
aliquantulum, terribilis sicut fulgur descenderet, et me raperet
sursum usque ad ignem.

	|31-33.~  Ibi apparebat michi quod ipsa et ego arderem;
et ita incendium ymaginatum coxit, idest combussit, vel arsit,
quod convenit, idest oportuit, quod sompnus frangeretur.

	|19-33.~  Nota quod per aquilam figuratur hic gratia
divina: per Ganimedem ipse Dantes, qui habitavit cum Diis: sic
Dantes recessit ab illis tribus, scilicet a Sordello, iudice Nino
et Conrado Malispina.  |Dedignatur~: quasi dicens: Nescio si eram
dignus gratia divina.  |Ad ignem~: idest ad speram ignis, qui est
iuxta orbem lune.  Sic traxit in speculationem suam mentem usque
ad celum, et ad Deum, ubi est inflammatus amore divino,
relinquendo omnia terrena.

	|34-42.  Non aliter Achilles.  Non altramente Achille~:
hec est secunda pars huius capituli, in qua ponitur expositio
predicti sompnii, sive interpretatio.  Vult dicere quod
excitatus, reperit se talem qualem reperit se Achilles, videns se
transportatum in locum, ubi nunquam fuerat.  Hystoria talis fuit. 
Domina Thetis, mater Achillis, presentiens quod suus filius
debebat mori in bello Troyano, abstulit eum de manibus Chirontis,
et transfugavit eum ad insulam, nomine Schiro, Lichomedis, qui
habebat multas filias.  Lichomedes, rex Schiri, tenuit eum cum
suis filiabus indutum vestibus muliebribus, ut non cognosceretur,
et ne duceretur ad bellum Troyanum.  Tamen per astutias Ulixis
inventus fuit et Troyam ductus, ubi fuit interfectus. 
Transfugavit eum mater tali modo.  Datus fuit potus sic
conditionatus, quod fecit eum dormire tantum quantum requirebatur
ad talem transfugationem.  Quando postmodum fuit excitatus,
digesto illo potu, totum se excussit.  Sic evenit auctori, quando
excitatus fuit, et non invenit se inter herbas et cum illis
illustribus spiritibus; sed invenit se in alto loco, in spera
ignis.  Non aliter Achilles se excussit, idest, excitando, sensit
oculos excitatos revolvendo in girum, et nesciendo ubi esset,
quando eius mater, scilicet Thetis, de Chirone, scilicet Centauro
(quia Chiron fuit centaurus), ad Aschirum, scilicet insulam
regis, scilicet Lichomedis, ubi latuit in habitu feminili,
quousque oportuit eum ire ad obsidionem Troyanam, transfugavit
eum dormiendo super brachiis, scilicet sue matris, unde Greci cum
astutia Ulixis et Diomedis, qui erant ambassiatores Grecorum,
postea illum separaverunt; quam me excusseram ego, statim sicut a
facie mea fugit sompnus, et deveni, idest factus sum, pallidus,
sicut efficitur homo pavefactus ad venationem vel in fuga.

	|43-45.~  Ad latus michi erat solum mea Confortatio,
scilicet Virgilius; sol erat altus, idest ascenderat, iam
plusquam due hore; et visus meus erat ad marinam retortus, sive
conversus versus mare, unde solebat venire angelus per mare cum
navicula.

	|46-48.~  Non habeas timorem, dixit dominus meus: fac te
securum; nos sumus ad bonum punctum, idest terminum: non
restringas, sed amplies, idest dilates, omnem vigorem.  Virgilius
confortat auctorem.

	|49-51.~  Tu ammodo ad Purgatorium pervenisti: vide ibi
balzum, idest ripam, vel murum, qui illud claudit circum: vide
introytum, ubi apparet disiunctum, idest divisum.

	|52-57.~  Paulo ante, in alba, idest aurora, que precedit
diem, quando anima tua intus dormiebat, super floribus, unde,
idest ex quibus, est ibi inferius ornatum, venit una domina, et
dixit: Ego sum Lucia (intellige in forma aquile.  Vult dicere
Virgilius: Aquila illa fuit Lucia): permictite me capere istum
qui dormit; sic iuvabo eum per suam viam, idest alleviabo sibi
iter, quia ipse a se non posset sine me, idest sine gratia
divina: quia nemo facit perfecte penitentiam sine gratia divina. 
Ponitur effectus comparative.

	|58-60.~  Sordellus remansit et alie gentes, me excepto:
ipsa te subripuit; et statim sicut dies fuit clara, venit sursum,
et ego per sua vestigia.

	|61-63.~  Hic te posuit: et sicut dies fuit clara, alia
nobis, ostenderunt oculi sui pulchri illum introytum apertum:
postea ipsa et sompnus, una, idest simul, recesserunt.

	|64-69.~  Ad similitudinem hominis, qui in dubio
certificatur, et qui mutat in confortationem suum pavorem,
postquam veritas est sibi discooperta, me cambiavi, ego in facie
me mutavi; et statim sicut sine cura, idest deoneratum et liberum
vidit me dux meus, super balzo, idest super collo, scopulo, vel
ripa, se movit, et ego retro, scilicet eum, versus altitudinem.

	|70-72.  Lector, tu vides bene.  Lector, tu vidi bene~:
hec est tertia pars huius capituli, in qua auctor ponit portam et
ianitorem Purgatorii; et si prior fictio fuit pulchra, ista est
pulchrior.  Et primo facit auctorem attentum quia cognoscit
fictionem subtilem, dicens: Lector, tu vides bene sicut ego
elevo, idest extollo, meam materiam; et ideo cum maiori arte ne
mireris si ego illa[m] rincalzo, idest fortifico.  Quasi dicens:
Lector, si tu habes subtile ingenium, videre debes, quod ego
materiam meam munio et armo cum artificiosis fictionibus.  Quasi
dicens: Si hucusque pulchre processi, pulchrius procedam ammodo.

	|73-78.~  Nos appropinquavimus nos, et eramus in parte, a
qua, ubi michi apparebat videre rumptum, ac sicut fixura que
murum dividit, vidi unam portam et tres gradus infra, pro eundo
ad illam, de coloribus diversis, et unum portanarium, sice
ianitorem, qui adhuc non faciebat verbum, idest nihil loquebatur.

	|79-84.~  Et sicut oculum magis et magis illuc aperivi,
idest versus illum locum respexi, vidi illum sedere super gradum
supremum, idest superiorem, talem in facie, quod ego illum non
substuli, idest non poteram in eum respicere propter magnum
splendorem, qui exivit de facie eius; et unum ensem nudum habebat
in manu, qui reflectabat ita radios versus nos, quod ego
dirigebam visum sepe invanum, idest quia propter nimium
splendorem non poteram illum, scilicet ensem, intueri.  Prima
visio forte Purgatorii est attritio, idest displicentia prima,
quam incipit habere peccator de suis peccatis; et tunc non adhuc
bene videtur porta, sed apparet quedam ruptura.  Sed postquam
peccator ultra procedit ad discernendum peccata commissa et
offensa facta in Deum, tunc incipit portam videre clarius, et
tres gradus, idest triplicem offensionem factam: in Deum, in se
et in proximum suum.  Portanarius, sive ianitor, dicitur angelus,
sive a Deo missus.  Sed debet dici confessor, sive
penitentiarius, sive sacerdos, qui dat penitentiam et mictit
infra Purgatorium, quia mutat penas eternas in temporales.  Qui
sacerdos debet esse totus sapientia vita et virtute, cuiusmodi
pauci reperiuntur hodierna die, ita quod veritas vite cum bona
reluceat in eius facie, sic quod in admirationem suarum virtutum
homines convertantur.  Debet habere ensem acutum, idest linguam
reprehensivam et cautam: debet facere [examen] de peccatis,
penetrando usque ad mentem et fundamentum peccatoris.  Quia autem
sacerdos ponitur in forma talis, est causa quia, sicut angelus
semper assistit Deo, ipsi ministrando, [ille] sacrificando
assistit Deo [et] offerendo: ideo sacerdos sacrificat celebrando
missam, quam non potest angelus celebrare.

	|85-87.~  Et confessor, primitus et ante omnia, debet
interrogare volentem confiteri: Quomodo venisti? quis te
conduxit? quia qui vadit ad confitendum sua peccata, non debet
ire pro trufis, nec deridere sacramentum confessionis, nec etiam
sine optima dispositione, scilicet bona doctrina, vel
inspiratione: ideo dicit confessor: Ubi est scorta, idest quo
spiritu duceris ad confessionem?  Dicite inde quid vultis vos? 
Incepit ipse dicere; ubi est scorta, idest conductor, sub cuius
custodia et protectione venitis?  Caveatis ne venire sursum vobis
non noiet, idest non noceat.

	|88-90.~  Domina de celo, de istis rebus ac[c]orta, idest
accertata, sive previsa et cauta, respondit magister intus ad
eum, paulo ante nobis dixit: Ite illuc; ibi est porta.

	|91-93.~  Et ipsa vestros passus in bonum avanzet, idest
promoveat, reincepit curialis portanarius: venite igitur nostros
gradus ante.  Nam sacerdos, [qui] perpendit personam ire cum bona
intentione ad confitendum, neminem debet reicere aut excludere,
sed dicere: Illa divina gratia, que te conduxit, de bono in
melius te faciat procedere.

	|94-96.~  Illuc venimus; et gradus primus albus erat
marmor, ita pollitus et tersus, quod ego me speculabar in illo,
qualis ego sum, sive qualis appareo.

	|97-99.~  Erat secundus, scilicet gradus, tinctus magis
quam persus, idest mixtus ex alio colore, de una petrina ruvida,
idest aspera et arsiccia, quasi combusta, divisa per longum et
per transversum.

	|100-102.~  Tertius gradus, scilicet qui desuper
amassiciatur, idest qui superius stat, vel positus est, porfidum
michi apparebat ita flammeum, sicut sanguis, quando de vena
spicciat, idest exit.

	|103-105.~  Super isto tenebat ambas planctas angelus
Dei, sedendo super solio, idest in introytu, vel limite, quod
michi assimilabatur petre adamantis.

	|106-108.~  Per tres gradus sursum de bona voluntate me
traxit dux meus, dicendo: Queras humiliter quod clausuram
dissolvat, idest portam aperiat.  Notandum quod isti tres gradus
significant tres partes penitentie; scilicet contritionem,
confessionem et satisfactionem.  Et primus gradus est de marmore
albo, pollitus et tersus.  Hec significant speculationem, quam
debet habere peccator, qui confitetur in conscientia omnia
peccata mortalia sua, magna et parva et venialia, et condictiones
eorum; et quod confessio fiat integra, non dividendo peccata per
partes, et diversis confessionibus revelando, ita quod remaneat
scrupulus conscientie; et quod fidenter confiteatur, sicut stat
et qualis fuit, dum esset in peccatis, in quibus non cognoscebat
se.  Secundus gradus figurat confessionem, quia est niger, de
marmore rigido et confracto; nam confessio est illa que frangit
et dividit cor per medium, tam per longum quam per transversum:
trahit peccatum, sicut facit [medicus], trahens fetorem et labem
plage, que corrumpebat corpus; quia sic etiam peccata corrumpunt
animam.  Tertius figurat satisfactionem, qui erat rubeus velut
sanguis.  Nam sanguis est sedes anime et vite hominis, ad
denotandum, quod in illo gradu, idest satisfactione, perficitur
penitentia.  Quarta petra, scilicet illa, super qua sedebat
sacerdos, sive angelus, sive penitentiarius, erat adamantina, que
significat constantiam, quam dedet habere confessor, et
inflexibilitatem magis quam adamas: quia prius deberet unus
confessor eligere mortem quam revelare peccata, vel unam
confessionem, vel peccata confitentis.  Et tres gradus figurant
tres virtutes theolo[g]icas, quas debet sibi induere peccator,
qui vult recte penitentiam agere.  Et primo, fidem, figuratam per
primum gradum de marmore albo, pollito et terso, ita quod fides
sit alba, nitida ab omni infidelitate, ab omni heresi et ab omni
duritie infidelitatis.  Secundus gradus figurat spem, que, sicut
anchora fundat navem, ita spes fundat penitentem et confirmat,
sive continuare facit, ne ex labore deficiat.  Tertius gradus
signat caritatem rubeam, igne divini amoris succensam.  Gladius,
quem tenet ianitor, est severa et rigida correctio confessoris,
qui rigide et severe debet corrigere et reprehendere peccatorem,
non adulari, nec ridere cum ipso: in qua rigida reprehensione
debet contre[mi]scere.  Unde peccator debet ire ad confitendum et
ad penitentiam incipiendum voluntarie, quamquam divina gratia
debet trahere.  Et cum maxima humilitate debet peccator petere
absolutionem, et cum devotione inclinare se ad confessorem,
misericordiam petendo: et debet peccator sibi pectus percutere,
in pectore, in quo stat cor, a quo procedunt merita et demerita,
ter, propter offensam Sanctissime Trinitati, contra quam
peccatores [fecerunt], faciendo contra Patrem, Filium et Spiritum
Sanctum: quibus tribus personis divinis peccator erat exosus dum
erat in peccato, et illis tribus personis per confessionem et
penitentiam reconciliatur.  Septem P describit in fronte
confessor ipsius peccatoris: idest reducere debet confessor ad
memoriam, ipsi confitenti, septem mortalia, sive capitalia, et
imponere sibi quod illa, penitentia[m] sibi imposita[m] humiliter
faciendo, lavet, quia septem peccata mortalia sunt septem plage
anime.

	|109-111.~  Devotus me proieci ad sanctos pedes:
misericordiam quesivi et quod michi aperiret; sed prius in pectus
tribus vicibus michi dedi, idest me percussi.

	|112-114.~  Septem P in fronte michi scripsit cum cuspide
ensis, et: Fac quod laves, quando es intra, istas plagas, dixit.

	|115-117.~  Cinis, sive terra.  Cinere, o terra~: hec est
quarta pars huius capituli, in qua auctor declarat quomodo
intravit Purgatorium, et quomodo fuit introductus a portanario,
sive ianitore.  Cinis, sive terra, que sicca cavetur, idest
extrahatur, de uno colore esset cum suo vestimento; et subter
illud traxit duas claves.

	|118-120.~  Una erat aurea et alia erat argentea: prius
cum alba, idest argentea, et postea cum fulva, idest aurea, fecit
ad portam sic, quod ego fui contentus, et aperuit portam sicut
petieram.

	|121-123.~  Quotiescumque una ex istis clavibus errat,
quod non volvatur recte per foramen, dixit ipse, non aperitur
iste callis, idest ista porta.

	|124-126.~  Carior est una, sed alia vult nimiam artem et
ingenium antequam aperiat, quia ipsa est illa que nodum
disgroppat, idest in totum aperit portam, et sine ipsa fieri non
potest.  |Disgroppat~: idest dissolvit.  Cappa cinericia
ianitoris, sive confessoris, signat vitam penitentialem
sacerdotis, audientis confessionem; vel humilitatem, quia claves
Ecclesie non debent teneri cum arrogantia: sub cilicio, veste
penitentiali, debent teneri tales claves.  Nam propter
auctoritatem superbiunt multi.  Clavis aurea est auctoritas, quam
habent penitentiarii ad absolvendum.  Clavis argentea est
scientia discernendi que penitentia conveniat et quomodo peccator
sit absolvendus.  Modo porta non aperitur nisi cum duabus et
ambabus, quia nisi sit auctoritas absolvendi, et nisi sit notitia
et scientia discernendi, seu discernentia, non absolvitur
peccator.  Aurea, scilicet auctoritas, est carior, quia denotat
presidentiam et potestatem et dominium: sed alia, scilicet
argentea, habet multam artem, scilicet discernendi, seu ad
discernendum, et indiget multo ingenio, idest subtilitate, quia
ipsa nodum disgroppat, idest dissolvit, idest novit quid sit
agendum.  Ideo vult dicere auctor, quod si una istarum clavium
erraret, idest nisi vera auctoritas et nisi esset vera notitia,
non absolvitur peccator.  Et tamen hodierna die, saltem in
Ytalia, pauci sacerdotes, saltem rurales, habent scientiam; et
ideo male vadit mundus.

	|127-129.~  A Petro illas teneo; et dixit michi, quod ego
errem ante, idest potius, ad aperiendum, quam ad tenendum illam
clausam, solum quod gentes ad pedes michi se atterrent, idest
inclinent.  Et sic penitentia est bona via ad vitam eternam, quia
mediat inter peccatorem et Deum.  A Petro teneo, idest a Sede
Apostolica, de qua ipse, idest Petrus, primus pastor post
Christum.  Et dicit quomodo debet esse promptior ad absolvendum
quam ad condempnandum, si quis vult penitere humiliter.

	|130-132.~  Demum impulit ostium clause porte, dicendo:
Intrate; sed facio vos cautos, idest providos, vel moneo vos,
quod foris revertitur qui retro se respicit.  Quasi dicat:
Penitentia est dolor et afflictio, et pene voluntarie que
assumuntur de perpetratis, cum intentione nunquam recidivandi;
ideo qui retro se verteret, idest haberet intentionem, cum
confitetur, iterum commictere alia vel similia, extra portam
Purgatorii emicteretur.  Dixit namque Christus, in Evangelio,
mulieri in adulterio invente: Vade et noli amplius peccare;
scilicet quantum est possibile, quia tu non es nec Deus nec
angelus, idest impeccabilis per naturam, nec etiam per gratiam.

	|133-138.~  Et quando fuerunt in cardinibus distorta
spigula, idest instrumenta, ostii, vel porte, illius regionis
sacre, que de ere, idest de metallo, sunt sonantia et fortia, non
mugi[i]t, idest sonavit, sic, supple sicut illa, nec se
monstravit ita acrem, Tarpeya, statim quod sibi fuit sublatus
bonus Metellus, ex quo postea remansit macra, idest vacua
pecuniis, quia a Cesare fuit expoli[a]ta.  Nota quod, sicut alias
supra aliqualiter tactum est, Tarpeya fuit domus thesauri prope
Capitolium, ubi reponebatur thesaurus Romanorum, que diu steterat
clausa plusquam per mille annos, ita quod super cardines valvarum
erat rubigo.  Nunc porta illa fuit aperta a Cesare, quando
obtinuit Romam et dominium eius, et ablatus thesaurus, quem
divisit suis militibus: tum porte custos erat quidam dictus
Metellus, qui volebat citius scindi et dividi per medium, quam
videre portam illam aperiri.  Et sonavit ita fortiter illa porta,
quando fuit aperta, quod per totam Romam fuit audita: tam ingens
fuit sonus ille.  Que porta cum difficultate magna fuit aperta
propter gravedinem valvarum, que erant de metallo, tum propter
rubiginem.

	|139-141.~  Ego me revolvi attentus ad primum tonum, et
Te Deum laudamus michi apparebat audiri in voce mixta dulci sono. 
Nota quod, aperta porta cum sono illo, quem causabat porta dum
fuit aperta, illi qui erant in Purgatorio canta[bant] animarum in
Purgatorio canticum.

	|142-145.~  Talem ymaginem punctualiter, idest nec plus
nec minus, michi reddebat quidquid audiebam, qualem apprehendi
consuevit, quando ad cantandum cum organis demoretur, vel quando
homo stat ad audiendum cantum organorum; quorum aliquando sic,
aliquando non, intelliguntur verba: quia licet note sint equales,
que fiunt per ora cantantium Te Deum, cum hiis que cantantur in
organis; tamen verba non intelliguntur nisi a cantantibus psalmum
illum, sive ympnum, quem fecerunt Sancti Ambrosius archiepiscopus
Mediolani et Sanctus doctor Augustinus in eius optima
conversatione.  Talis ympnus communiter cantatur in quacumque
electione rite facta, et maxime si est electio Summi Pontificis.

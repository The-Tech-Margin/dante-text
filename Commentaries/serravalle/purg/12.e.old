	|SUMMARIUM.~  In isto duodecimo capitulo, quod incipit:
^De pari, sive pariter, sicut boves~, auctor prosequitur adhuc
de peccato superbie, ponens multas hystorias, hic ymaginatas, in
marmore super pavimento, per quod habebant transire; que hystorie
sunt ad magnum exemplum et ad magnum documentum, ut se humilient
homines et deponant omnem superbiam.  Nam iste hystorie clare
ostendunt, quis effectus sequatur ex superbia, et quomodo
deprimuntur superbi et humiliantur a divina iustitia atque
iustifica equitate.  Nota quod hystorie humilium erant ymaginate
in latere vie, per quam ibant; sed hystorie superborum sunt
ymaginate in pavimento, super quod pedes ponuntur, et stant sepe
sicut stant sepulchra aliquorum in terra, super que sepulchra
sunt designata arma sepultorum et sua gesta mira.  Ethoc est ad
designandum, quod non humiles sed superbi a divina iustitia
suppeditantur et sub pedibus collocantur.  Hystorie videantur in
Commento.  Nam prima hystoria est de Lucifero, de celo expulso et
in baratrum fulminato, etc.  Demum, in eodemcapitulo, auctor
ponit quomodo unus angelus, ventilando alas in fronte eius,
purgavit eum a peccato superbie.  Et tunc fuit cantatum: Beati
pauperes spiritu.  Hoc scribitur Matthei quinto capitulo.  Idest:
Beati qui sunt humiles, nec habent spiritum arrogantie,
vanaglorie, aut superbie.  Et sic angelus conduxit Virgilium et
auctorem de isto primo circulo inferiori, in quo punitur peccatum
superbie, ad supra, scilicet in circulum secundum superiorem, in
quo punitur peccatum invidie.  Et tunc auctor, sentiens se
leviorem solito, dixit Virgilio: De qua re sum ego alleviatus?
quia sentio me leviorem.  Cui dixit Virgilius: Fac quod radantur
P sex, que remanserunt in fronte tua, sicut iam unum abrasum est,
et tunc eris levissimus, etc.; idest liber ab omnibus peccatis.

	|Proemio.  De pari, sicut boves.  De pari, come buoi~:
istud est capitulum duodecimum istius Purgatorii, in quo auctor
dat certam optimam doctrinam ad refrenandum vitium superbie et
vanaglorie eius filie.  Et dividitur in quatuor partes.  In
quarum prima auctor ponit suam dispositionem ad illam materiam. 

In secunda, que incipit: 

     Vidi illum qui fuit nobilis creatus; 
     Vidi colui che fu nobile creato, 

inducit sub brevitate multa exempla, ostendendo mirabiles
effectus secutos ex superbia et vanagloria, et ille est optimus
modus refrenandi huius vitium. 

In tertia, que incipit ibi: 

     Plus erat iam de monte; 
     Pi era gi del monte, 

auctor ostendit quomodo fuit purgatus a vitio superbie. 

In quarta parte, que incipit ibi: 

     Sicut ad manum dexteram; 
      Come a man destra, 

auctor describit ascendum suum insecundum circulum, in quo 
purgatur vitium invidie. 

	|1-3.~  Quantum ad primam partem auctor continuat dicta
dicendis.  Nam superius, loquens cum Oderisio, miniatore,
oportebat eum ire inclinatum propter posse loqui cum ipso
Oderisio, qui propter pondus valde grave ibat valde versus terram
inclinatus, et tantum inclinatus ibat Dantes, ita quod duo ibant
pariter inclinati sicut boves sub iugo.  De pari, idest pares,
sicut boves, qui vadunt ad iugum, ibam ego cum illa anima
onerata, quousque sustulit, idest permisit, dulcis pedagogus,
idest magister meus Virgilius.  Pedagogus proprie est magister
pueri, docens ipsum tam scientiam quam mores; sed quia pedagogus
solet infestus esse et amarus puero, quia ipsum sepe verberat
corrigendo, et Virgilius non verberabat Dantem, ideo vocat eum
dulcem pedagogum. 

	|4-9.~  Sed quando dixit: Dimicte eum, scilicet
Oderisium, idest non plus vadas ita inclinatus, loquens cum eo,
et transiuns, quia hic est bonum cum velo et cum remis,
quantumcumque potest, quilibet impellat suam barchem (loquitur
auctor methaphorice: sicut nauclerus, sive gubernator, barche,
quando est in aliquo periculo, cum omnibus instrumentis, cum
velo, cum remis, se iuvat; sic volebat Virgilius omni modo
velociter.  Bonam similitudinem posuit auctor dicendo, quod ibant
Oderisius et auctor pares sicut boves: nam thauri sunt
naturaliter alteri, vagi et superbi, sed premuntur a iugo; sic
hic superbi a pondere.  Et nota quod auctor loquitur hic more
Aristotelis, qui dicit, quod ratio est pedagogus paxionis, ita
quod ratio est talis in refrenando paxiones et sensus, qualis est
pedagogus refrenans puerum.  Hic dicit auctor, quod est bonum et
utile cum omni speculatione promovere ingenium, quod assimilatur
navi, sicut fuit dictum in uno preambulorum super Purgatorium;
quoniam hic oportet speculari, agere cum ingenio, sicut faciunt
naute tempore maris fortune et dum sunt in periculo: nam magna
est difficultas deponere onus superbie); rectum, sicut iri vult,
refeci me, idest erexi me, cum persona, quamquam cogitationes
michi remanerent et inclinata et diminuta, scilicet cogitamina. 
|Rectum me feci~: sic enim decet hominem recte incedere, dicente
Ovidio, primo Methamorphoseos: Pronaque cum spectent animalia
cetera terram, Os homini sublime dedit, celumque videre Iussit
[et rectos] ad sidera tollere vultus.  Similem sententiam dicit
Boetius.  Similiter Iuvenalis.  Galienus dicit, quod rectitudo
arguit nobilitatem.  |Refeci me~, scilicet erexi me, quamquam
mens remanserit inclinata, scilicet propter verba que dixerat
Oderisius, scilicet quod in brevi experiretur quid esset rogare.

	|10-15.~  Iam me moveram, et sequebar libenter mei
magistri passus, et ambo iam monstrabamus sicut, idest quomodo,
eramus leves, quando michi dixit: Volve oculos infra: bonum tibi
erit, idest proficiet, pro tranquillanda via, idest ut iter
levius tibi videatur, videre lectum planctarum tuarum. 

	|16-24.~  Sicut, ad hoc ut de ipsis memoria sit, super
sepultis tumbe terranee (tumbe, idest sepulture) portant signatum
id quod erant prius (vult dicere auctor, quod sicut in
sepulchris fiunt littere et sculpture, indicantes memoriam
sepultorum et indicantes id quod erant et fuerunt; non enim modo
sunt homines, sed fuerunt, nisi secundum quid, scilicet ad
quamdam memoriam); unde ibi multoties complangitur, idest
inspiciendo talia, propter compaxionem, dicendo: Hic fuit talis,
etc., cuius persone forte habita fuit notitia vel per famam,
propter puncturam recordationis, quod solum piis dat in
calcaneis, idest de que re solum pii ad compaxionem moventur
(vult dicere Virgilius, quod bonum erat Danti respicere infra
illas ymagines, representantes effectus superbie, ad addiscendum
humilitatem, quia via illa, sive scala, plena erat talibus
sculpturis, propter quas poterat fieri comparatio de sculptura ad
sculpturam et de mortuo ad mortuum); sic vidi ego ibi, sed de
meliori similitudine, secundum artificium figuratum, quantum per
viam foris montes super est, idest extat, vel remanet.  Nota
quod, sicut equus punguntur cum calcaribus, ita pii pungitur
compaxione.  |Sembiancia~: idest similitudine.  Nam Deus fecit
illas ymagines; ideo era[n]t melioris similitudinis, quam sint
ille, que fiunt super sepulchra mortuorum.  Per tortam viam, per
quam ascendebant de circulo, ubi purgatur superbia, ad circulum,
ubi purgatur invidia, erant tales ymagines: nam ymagines
humilitatis erant in planitie in marmore albo.  Ideo ponit auctor
istas ymagines superbie sub pedibus, ad denotandum quod humilitas
tendit in altum, superbia ad ymum, iuxta illud evangelicum: Qui
se humiliat exaltabitur, et qui se exaltat humiliabitur.  Super
ymagines superborum itur cum pedibus; super ymagines humilium
non. 

	|25-27.  Videbam illum, qui fuit nobilis creatus~, alias
nobilitatus, |plusquam alia creatura, sursum de celo ad inf[e]ra
fulgarando descendere ab uno latere~: hec est secunda pars huius
capituli, in qua ponuntur exempla superborum, ut alii inducantur
ad humilitatem imitandum.  Quarum prima est de Lucifero, qui, mox
creatus, superbivit contra factorem suum et voluit esse similis
Altissimo, quando dixit: In celum conscendam, et super astra celi
exaltabo solium meum, et eo similis Altissimo (Ysaye quartodecimo
capitulo); qui fuit, fulgurando, de celo expulsus et reclusus in
profundo baratri.  Cecedit igitur de celo ab uno latere, ab alio
emispirio, idest inferiori. 

	|28-33.~  Modo accipit auctor exemplum a poetis, qui
fingunt quod antiquo tempore Gygantes, filii Terre, volentes
recipere celum et expugnare, recipiebant montes, ponendo unum
super alium; et sic credebant talem cumulum montium et in tantum
facere, quod attingeret usque ad celum, et tunc celum expugnare. 
Sed tunc Deus Iuppiter congregavit omnes Deos et Deas; et facto
consilio, Iuppiter, munitus auxilio Deorum, fulminavit Gygantes
et frustratim divisit eos.  Moraliter loquendo, Gygantes tales
sunt tyrampni et domini superbi, qui cumulant et civitatem
civitati, et civitates civitatibus, et presumunt contra Ecclesiam
Sanctam Dei et contra sacra, commictentes sacrilegia, etc.  Unde
Deus habet secum multitudinem Deorum, scilicet virtutum suarum,
scilicet Ty[m]breum Appollinem, Deum sapientie, scilicet
sapientiam suam, et Palladem, Deam potentie, idest potentiam suam
infinitam, et Martem, idest potentiam expugnandi inimicos, et sic
devi[n]cit Gygantes. 

	Notandum etiam, licet aliqui philosophi et poete
posuerunt multitudinem Deorum, non tamen propter hoc crediderunt
realiter esse plures Deos; sed ponebant unum esse Deum
potentissimum, qui sit prima causa et primus motor.  Ubi autem
dicunt plures Deos et Deas, pro talibus dominis ipsi
intelligebant varias virtutes et potentias, et efficacias et
providentias, unius Dei: quia Deus cum sua prudentia, sapientia
et potentia prosternit superbos. 

	Videbam Bryareum, scilicet contmgeminum gygantem, fixum a
telo celestiali, stare ab alia parte, idestin emispirio arthico,
ibi in pavimento ymaginato, gravem terre propter mortale gelu. 

	Videbam Tymbreum, videbam Palladem et Martem, armatos
adhuc coram patre ipsorum, scilicet Jove, mirari idest, mirando,
respicere membra Gygantium sparsa. 

	|34-36.~  Videbam Nembroth ad pedes magni edificii, idest
turris Babel, vel Babilonis, quasi territum, idest stupefactum,
et respicere gentes, que in Sennaar, scilicet campo, cum eo
superbe fuerunt.  De isto Nembroth dictum est in Inferno in
capitulo tricesimoprimo.  Iste fuit primus tyrampnus mundi, fuit
Gygas, qui fecit turrim Babilonis, ubi fuerunt confuse lingue,
etc.  Credidit facere turrim, que transcenderet nubes, ut, si
iterum veniret diluvium, salvaretur in turri illa.  Illa turris
fuit et est adhuc maximum edificium.  Mirabile est audire illud
quod dicit et scribit Quintus Curtius de hoc, et Sacra Scriptura
magna narrat de tali edificio. 

	|37-39.~  O Niobe, cum quibus oculis dolentibus videbam
ego te, signatam super strata, inter septem, scilicet masculos,
et septem, scilicet feminas, tuos filios extinctos, idest
interfectos! 

	Nota quod istud est aliud exemplum poeticum de superbia. 
Niobe fuit regina Thebarum, et fuit adeo superba, quod
prohibebat adorari Apollinem et Dianam, reputans se feliciorum
ipsis; et tamen Diana erat Dea castitatis: unde Appollo
sagiptavit et percussit et interfecit suos septem filios
masculos, et Diana similiter percussit et interfecit suas septem
filias, [idest] Niobe.  Vult poesis quod illi septem filii facti
sunt et dementes protervi et insani; femine facte sunt omnes
meretrices et vane.  Modo hic in pavimento erat ymaginata Niobe,
mortua inter septem filios et septem filias, ut dictum est. 

	|40-42.~  O Saul, quomodo super proprio ense ibi
apparebas mortuus in Gelboe, scilicet monte sic dicto, qui non
sensit pluviam postea nec rorem.  Iste Saul fuit filius Cis,
hominis sic dicti, de tribu Beniamin, una tribu Israel; qui Saul
custodiebat asinas patris sui, quando Samuel unxit eum regem
Israel de precepto Dei.  Qui factus rex, statim superbivit in
tantum quod ipse presumpsit impedire se de sacerdotio: propter
hoc et propter superbiam suam recessit de eo spiritus Domini, et
invasit eum spiritus nequam, et agitabat eum.  Hic subiugavit
sibi multos reges gentium, et vitiosus effectus est; et breviter,
vadens contra Phylisteos in montes Gelboe, qui sunt prope montem
Libani, fuit conflictus ipse et etiam filius suus Ionatas, et
ipse fuit letaliter vulneratus, et ipsemet semetipsum interfecit
propter conflictum huiusmodi.  Et quia ipse Saul et filii eius et
incliti Israel fuerunt interfecti in monte Gelboe, David
maledixit illos montes, imprecans ut nec pluvia nec ros unquam
descenderet super illos montes; et sic factum est a Domino Deo,
et sic illi montes sunt sterilissimi. 

	|43-45.  O fol.~  Ista est una hystoria poetica.  Una
mulier, vocata Aragnes, sive Aranea, fuit nata in Athenis. 
Solempnis textrix, optime texebat, et fuit tempore Minerve, que
fuit regina Athenarum, que fuit ingeniosissima mulierum mundi, et
regebat Athenis.  Ista Aragnes gloriabatur se esse ingeniosiorem
quam esset Minerva.  Tandem propter suam superbiam ipsa fuit
conversa in araneam, animal nominis sui.  Dum ipsa Aranea ordiret
unam telam, fuit sic conversa; ideo dicit textus: O follis, idest
fatua Aragnes, sic, idest adhuc, vel etiam, videbam ego te iam
semiaraneam tristem, super stratia, idest super lacerationes,
opere que male per te fuit facta: quia in illa opera fuit
conversa de muliere in araneam.  Moraliter, ista aranea erat
mulier plebeia, que representat personas pauci valoris, et pauci
ingenii et pauce scientie, et tamen gloriantur: in tantum in se
confidunt, quod despiciunt personas illustres.  Tales, sic,
persone superbe convertuntur in araneas, que cum labore faciunt
telas et eviscerant seipsas.  Talis tela capit muscas, idest
homines ignorantes et simplices, credulos; sed si passer caderet
in telam aranearum, disrumperet telam: sic si veniret aliquis
bene sciens et intelligens, rumperet subito telam.  Hystoria
poetica patet in Metamorphoseos Ovidii.

	|46-48.~  O Roboam, iam non apparet quod mineris: ibi est
tuum signum; sed plenum |di spavento~, idest pavefactione, vel
pavore, illud portat unus currus, sine quod alius illum impellat. 
Iste Roboam fuit filius Salomonis regis, filii David; qui Roboam,
mortuo patre, fuit rogatus a senioribus filiorum Israel, quod
ipse deberet alleviare populum, quia pater suus nimis
aggravaverat populum collectis, etc.  Et habito consilio inter
seniores, sic consuluerunt sibi ut faceret.  Tandem voluit habere
consilium cum pueris sibi coetaneis, nutritis cum ipso: qui sibi
dixerunt, quod hoc nullo modo faceret, sed adhuc magis
aggravaret.  Unde respondens populo supplicanti pro alleviatione,
dixit: Pater meus cecidit vos virgis; ego autem cedam vos
scorpionibus.  Scorpio est genus flagelli ferrei.  Tunc decem
tribus Israel diviserunt se a tribu ista Beniamin, et dimiserunt
Roboam, et constituerunt sibi regem Ieroboam, filium Nabar, de
tribu Efraim; et sic facta fuit divisio, et factum fuit schisma
in Israel.  Quod videns Roboam, qui erat super currum suum, fugit
de campo et venit in Hierusalem, et paxus fuit multas
tribulationes.  Ipse voluit postea mitigare populum, et non fuit
exauditus.  Et sic apparet quod consilium puerorum sepissime non
est sanum. 

	|49-51.~  Monstrabat adhuc durum pavimentum quomodo
Almeon sue matri fecit carum apparere infortunatum, idest
infelix, ornamentum. 

	Nota quod Amphyrao fuit nobilis augur, et potens, et
strenuus in armis; et ipse per auguria sensit et novit, quod
ipse, si iret contra Thebas, ibi moreretur: ideo latebat sub
terra ne vocaretur; et cum non posset reperiri, fuit datum unum
ornamentum uxori sue, sub hoc federe quod ipsa propalaret
maritum.  Et ipsa hoc fecit.  Videns se Amphyrao sic per uxorem
propalatum, et duci contra Thebas, ubi putabat pro certo se
moriturum, sicut postmodum evenit, precepit filio suo Almeoni,
sic vocato, quod ipse faceret vindictam.  Almeon autem, audiens
mortem patris, interfecit matrem postmodum suam, quia
propalaverat eum, dum latebat.  Ideo Almeon fecit apparere matri
sue ornamentum illud infelix, durum, quia eam interfecit. 

	|52-54.~  Monstrabat adhuc, scilicet pavimentum, quomodo
filii sagiptabant super Senacharib, scilicet patrem eorum, intra
templum illud et sicut mortuum ipsum dimiserunt ibi. 

	Nota quod, Sedechia existente rege Iudee, rex Assyriorum,
scilicet Senacharib, misit sibi epistolam, narrando sibi multa,
et petebat ab eo quasi impossibilia.  Hec hystoria scribitur in
quarto libro Regum.  Sedechias sentiens se impotentem ad petita
pro Senacharib, volvit se ad Deum, humiliter supplicans ut
misereretur ei; et breviter divino iudicio hoc factum est, quod,
dum rex Senacharib veniret contra Iudeam, divino iudicio de suo
exercitu interfecti fuerunt centum quinquaginta millia hominum;
unde ipse fugiens, rediit in Assyriam, in civitatem Ninive,
fractus animo: et cum semel staret in templo adorans ydola sua,
filii sui sagiptaverunt et interfecerunt eum ibi, et sic mortuum
eum dimiserunt, qui sic superbe minabatur regi Iudee, scilicet
Sedechie. 

	|55-57.~  Monstrabat adhuc, scilicet pavimentum, ruinam
et grandem scempionem, idest scissionem, vel divisionem, vel
magnum exemplum, quam fecit Thamir, quando dixit Cyro: Sanguinem
sitisti, et ego de sanguine te impleo. 

	Nota quod Cyrus rex Persarum, intravit manu armata
Sithiam, idest Thartariam, cui obviavit quidam iuvenculus, filius
Thamir, regine vidue, quem ipse Cyrus interfecit.  Ipsa regina
Thamir, cruciata dolore, congregavit magnum exercitum et venit
contra Cyrum: et quadam die simulata fuga, transivit exercitus
Cyri per loca montuosa, in quibus nescivit se bene regere.  Tunc
regina, que primo simulaverat fugam, revolvit se contra Cyrum, et
dedit sibi conflictum, et cepit eum et fecit decapitari, et
ponens caput eius in uno utre, sanguine pleno, dixit: Sanguinem
sitisti, et ego sanguine impleo. 

	|58-60.~  Monstrabat sicut, idest quomodo, in ruptam,
idest in fugam, aufugerunt Assyrii, postquam fuit mortuus
Olofernes, et adhuc reliquias martyrii. 

	Ista hystoria ponitur in libro Iudith.  Olofernes erat
princeps militie regis Assyriorum, qui de mandato sui regis venit
cum magno exercitu contra Iudeam, et posuit se circa Bethuliam,
oppidum Israel, situatam in monte.  Abstulit eis aquas, unde
pexime illi de Bethulia stabant.  Una vidua, nomine Iudith, amica
Dei, ymaginata est liberare populum suum; et ivit ad
principaliores oppidi, dicens, se velle ire foras; et ornavit se
optime.  Que subito, cum fuit extra oppidum, capta fuit ab
adversariis et presentata Oloferni, qui subito captus fuit amore
eius, cum esset pulcherrima.  Et uno sero, quando bene cenaverat
Olofernes et inebriatus esset vino, ista similavit quasdam suas
cerimonias, pro quibus faciendis data fuit sibi licentia
liberrime.  Circa quartam horam noctis, videns istum dormire,
fortissime arrepto ense, qui erat ad caput lecti, amputavit sibi
caput, et posuit ipsum in quodam suo sacculo et portavit intra
oppidum Bethulie.  Tunc Bethuliani de mane exiverunt extra,
acclamantes contra suos hostes.  Dixerunt Assyrii: En mures
exiverunt de suis foraminibus!  Tandem iverunt ad lectum
Olofernis, et invenerunt truncum, sine capite: quo viso,
posuerunt se in fugam et multi trucidati fuerunt: et qui venit
cum magna superbia, recepit tantam confusionem.  Reliquie
martyrii sunt truncus et caput.  

	|61-63.~  Videbam Troyam in cinerem et in cavernas; o
Ylion, quomodo te bassum, idest infimum et vile, monstrabat
signum quod ibi descernitur.  Et tamen Troya fuit superbissima
civitas, domina Assie, etc.  Hystoria destructionis Troye patet
in Troyano et in secundo Eneydos Virgilii. 

	|64-66.~  Qualis fuit pennellus magistri, vel stilus, qui
retraheret umbras et tractus, qui erant ibi? idest qualis
magister, scilicet fuit, qui cum pennello, vel stilo, unquam
retraxerat!  Mirari facerent omne ingenium subtile.  Idest
nunquam fuit pictor, qui faceret ita pulchras ymagines. 

	|67-69.~  Probat hoc.  Mortui, scilicet, apparebant
mortui, et vivi apparebant vivi: non vidit melius me, supple
aliquis, qui vidit verum, quantum ego calcavi, quando inclinatus
ivi. 

	|70-72.~  Nunc auctor exclamat contra superbos, dicens:
Superbite igitur, et ultra cum viso altero, idest cum fronte
alta, vadatis, filii Eve, et non inclinetis visum (yronice
loquitur, quasi dicens: Non debetis superbire, attentis istis que
vidi, que propter superbiam sustinentur), ita quod videatis
vestram viam, malam semitam.  Quasi dicens: Vos debetis humiles
esse, visa tanta ruina, in quam incidunt superbi. 

	|73-78.  Plus erat iam de monte.  Pi era gi del monte~:
hec est tertia pars huius capituli, in qua auctor ostendit
quomodo fuit purgatus de peccato superbie.  Et primo premictit
dispositionem suam et etiam tempus quod erat, dicens: Plus erat
iam de monte circuitum, idest plus ambulaveramus per montem
circulariter, et de itinere solis satis plus expensum, idest
satis plus sol ascenderat, quam existimaret animus non solutus
(nam animus Dantis hic erat non solutus, ymo erat ligatus et
occupatus circa contemplationem illarum ymaginum), quando ille,
qui semper ante attentus, idest Virgilius, ibat, incepit,
scilicet dicere: Erige caput; non est plus tempus ire, idest
eundi, sic suspensus.  Quasi dicat: Iam ad aliud est attendendum
et speculandum.  Et assignat rationem. 

	|79-81.~  Vide illuc unum angelum, qui se apprestat,
idest preparat festinanter, pro veniendo versus nos (idest
oportet te ire ad purgationem, quam faciet angelus: nam angeli
pravi in Inferno ministrant penas, boni angeli in Purgatorio
administrant gratiam hiis, qui se disponunt ad recuperandum eam);
vide quod revertitur, scilicet hora, a servitio d[i]ei ancilla
sexta, scilicet sexta hora diei, que servit et facit diem.  Quasi
dicens: Ista hora servivit tempore suo; iam venit alia ad
serviendum. 

	|82-84.~  De reverentia visum et actum orna, ita quod
eum, scilicet delectet, inviare nos sursum, idest conducere per
viam: cogita quod iste dies nunquam regiornat, vel rediescit,
idest revertetur. 

	|85-87.~  Ego eram bene de sua admonitione usus, idest
consuetus, solum de non perdere tempus, ita quod [in] illa
materia non poterat michi loqui clausum, idest obscure. 

	|88-90.~  Ad nos veniebat pulchra creatura, albo induta
(albedo denotat puritatem angelicam), et in facie qualis apparet,
tremulando, idest scintillando, matutina stella, idest Venus, que
est Lucifer precedens in matino solem per duas horas. 

	|91-93.~  Brachia aperuit, idest angelus, et inde aperuit
alas.  Dixit: Venite huc: sunt prope gradus, et agiliter ammodo
ascenditur, idest de isto circulo in quo estis, ad alium, ubi
purgatur aliud peccatum, scilicet invidia, ex quo purgatum est
peccatum superbie, fundamentum omnium vitiorum. 

	|94-96.~  Ad hanc annunciationem, idest invitationem,
veniunt multum rari, idest pauci.  O gens humana, pro volando
sursum nata, quare ad paucum ita cadis, idest a pauco vanto
detineris in ascensu, idest a pompa mundana, sive a vanagloria! 

	|97-99.~  Duxit nos, scilicet ubi rupes erat scissa, quia
erat introytus ad alium circulum: ibi michi percussit cum alis
frontem; postmodum michi permisit securum iter, vel introytum.
Nam ibi erat, propter scissuram rupis, difficile iter. 

	|100-108.~  Sicut ad manum dextram, pro ascendendo ad
montem, ubi sedet, scilicet Sancti Miniatis, ecclesia, que
subiugat, idest superextat, vel supereminet, bene conductam,
scilicet Florentiam, rectam et gubernatam, supra Rubacontem,
idest pontem super Arnum in Florentia (pro isto ternario
intelligendo, nota quod est unus pons super Arnum in civitate
Florentie, qui pons vocatur Rubaconte, et per illum pontem
transitur.  Ultra illum pontem est una porta, per quam exitur et
intratur et itur super quemdam montem, qui contiguus muro
civitatis est.  In summitate illius montis est una pulchra
ecclesia, intitulata Sancti Miniatis; et a porta civitatis usque
ad ecclesiam illam sunt gradus lapidei sicut una scala, et est
satis difficilis ascensus, ita quod illa ecclesia superest
civitati Florentie, et scale ille, exeuntibus de civitate et
euntibus ad ecclesiam illam, sunt ad manum dextram: loquitur hic
auctor yronice, dum dixit bene conductam, scilicet civitatem
Florentie, quia per antifrasim: que scale fuerunt facte tempore
bono, quo Florentia bene regebatur sine fraudibus), rumpitur
propter ascensum audax fuga, idest rectitudo itineris, per
scalas, que facte fuerunt ad etatem, idest tempore etatis, qua
erat securus quaternus et doga.  De securo quaterno dicit, qui
tunc temporis, quando erant facte iste scale, erant mercatores
boni et fideles, et non extrahebant aliquas cartas de quaternis
eorum, in quibus scribuntur rationes eorum.  Sed quidam mercator
florentinus habebat quaternos, et ad decipiendum alios extraxit
aliquas cartas de quaterno, et hoc fuit tempore Dantis, quo multa
mala commissa sunt in Florentia.  De doga, nota quod fit de ligno
una mensura que vocatur sextarius, quo mensuratur frumentum et
ligumina.  Unus officialis de Florentia, qui erat de
Chiaramontibus, extraxit unam dogam de sextario ad vendendum cum
minori mensura frumentum: tamen, quando hoc factum fuit, cito
fuit scitum, et ille officialis fuit decapitatus.  Vult dicere
auctor, quod erant meliores homines in Florentia, et melius
regebatur ipsa civitas, quando fuerunt facte iste scale, quam
tempore suo, idest auctoris. 

	Or, modo, vult dicere auctor, quod ille scale sunt
similes isti passui, vel ripe: Sic allentatur, idest alleviatur
ripa, que cadit, idest per quam ascenditur, vel discenditur, ibi
bene ratta, idest festina, sive brevis, in alium gyronem: sed
hinc inde alta petra radit, idest sunt lapides acuti et
inclinati. 

	|109-111.~  Nos volvimus ibi nostras personas; et Beati
pauperes spiritu, voces cantarunt ita, quod id non deceret sermo,
idest non posset sermone explicari. 

	|112-114.~  Ay, quantum sunt diverse ille voces ab
infernalibus! quas ibi per cantus sentiebam, et ibi infra,
scilicet Inferno, per lamenta ferocia!  Isti cantaverunt,
applaudentes Danti purgato de vitio superbie. 

	 |115-117.~  Iam ascendebamus super scalas sanctas, vel
super sanctos gradus, et esse michi apparebat, idest videbatur,
magis levis, quam [per] planum michi apparebat, videbat[ur],
ante. 

	|118-120.~  Unde ego: Magister, scilicet dixi, dicas
qualis res gravis elevata, idest dempta, est a me, quod nihil
quasi per me laboris, eundo, recipitur? 

	|121-126.~  Respondit: Quando alia P, que remanserunt
adhuc in vultu tuo prope extincta, erunt, sicut iam unum in
totum, scilicet rasum est, rasa, scilicet erunt, erunt tui pedes
a bono velle ita vincti, quod non solum laborem non senties, sed
erit delectatio eis sursum pingi.  Vult auctor dicere: Cum
fuerint purgata omnia peccata mortalia, figurata per ista septem
P, tunc delectabiliter ascendent pedes tui. 

	|127-136.~  Tunc feci ego sicut illi qui vadunt cum re,
scilicet aliqua, in capite, ab eis ignota, nisi quod signa
aliorum suspicari faciunt, quia aliqui dicunt, vel aliquo modo
indicant, aliquam rem esse in capite suo, et non scitur ab eis;
propter quod manus ad accertandum se adiuvant, et querunt et
inveniunt, et illud officium adimplent, quod non potest fulciri,
idest adimpleri, cum visione, idest cum oculis; et cum digitis
dextre simplicibus reperi solum sex litteras, quas incisit, idest
inscripsit, ille de clavibus, scilicet angelus, michi super
tympora, idest super genas; ad quod, respiciendo, meus dux
subrisit.  In isto capitulo posita sunt exempla superborum, ut
alii, casibus eorum, addiscant, non superbire, sed humiliari. 

	|SUMMARIUM.~  In decimonono capitulo, scilicet isto, quod
incipit: ^In hora, qua calor diurnus~, auctor ponit unam suam
visionem, per quam, in specie unius mulieris deformissime,
describit avaritiam, dando sibi obicem unam aliam mulierem
decentem.  Et pertractans vitium avaritie, ponit primo
apparitionem angeli, qui purgavit eum a vitio accidie, quando
cantatum fuit, Beati qui lugent, quoniam ipsi consolabuntur. 
Scribitur Matthei quinto capitulo.  Qui angelus direxit eos usque
ad quintum circulum, in quo purgatur avaritia.  Demum auctor
ponit in generali penam avarorum, que talis est.  Avari sunt
proni, extensi in terra, et continue plorando dicunt, Adhesit
pavimento anima mea, cum magnis suspiriis: et omnes sunt ligati
manibus et pedibus, et sic stare debent quousque ab avaritia sint
mundati.  Ista pena est bene conveniens avaris.  Nam sicut
avaritia non permisit ipsos avaros erigere oculos ad celum et ad
Deum et in altum, sed semper traxit oculos et mentem avarorum ad
terram et ad terrena, ideo iustitia sic eos hic castigat.  Et
sicut avaritia extinxit in avaris omnem amorem celestium, et omne
opus rationale, ita iustitia retinet eos his adstrictos in terra. 
Auctor invenit in hoc loco unum spiritum, qui fuit spiritus pape
Adriani quinti, qui fuit de Comitibus de Lovania (fuit Ianuensis
de Flisco), qui fuit papa et non vixit papa nisi quadraginta sex
diebus. 

	|Proemio.~  ^In hora, qua non potest.  Nell'ora che non
pu~: istud est decimumnonum capitulum huius Purgatorii, in quo
tractatur de vitio avaritie, que punitur in quinto circulo: et
dividitur in quatuor partes, in quarum prima describit auctor
suum mirabile sompnium. 

In secunda parte, que incipit ibi: 

     Ego revolvi Ulixem; 
     Io volsi Ulisse, 

ponit apparitionem angeli, qui purgat eum de vitio accidie. 

In tertia parte, que incipit ibi: 

     Sicut ego in quinto gyrone; 
     Como io nel quinto girone, 

describit auctor penam et purgationem avaritie in uno spiritu
moderno. 

In quarta parte, que incipit ibi: 

     Ego me iam genuflexeram; 
     Io m'era ingionecchiato, 

auctor solvit aliqua dubia circa predictum spiritum. 

	|1-9.~  Primo auctor, volens describere sompnium suum,
primo describit tempus quod tunc erat, quia erat aurora iam, quam
auroram describit per viam naturalem et artificialem.  Notandum
est hic, quod sol inde mictit radios suos ad terram, qui
reflectuntur ad terram, qui reflectuntur in aierem percutiendo
sic terram; et in tali reflexione radiorum calefit terra, et
etiam aliqua pars aieris sibi propinqua.  Qui aier remanet
calidus post occasum solis; sed abeunte sole, luna cum suis
radiis et Saturnus aierem et etiam terram, que est de sui natura
frigida et sicca, infrigidant.  Ista tria concurrunt ad
intepidandum et reducendum ad frigiditatem illum aierem, sic in
die a radiis solaribus relictum calidum, et terram, etc.  Faciunt
ista, tria, scilicet Luna, Saturnus et Terra: tamen redeunte
iterum sole in alio die, iterum calefit ille aier sic
intepidatus, nec adeo semper intepidatur sic, quin aliquid de
calore remaneat in illo aiere, licet sit multum intepidatus,
idest valde diminutus ille calor.  Sed redeunte sole, per modicum
antequam sol sit super terram, fit aurora: et in illa hora, idest
modicum ante ortum solis, Dantes sompniavit sompnium suum; et
communiter sompnia, que fiunt tali hora, sunt presagia vera. 
Secundo notandum est, quod est una species divinationis, que
vocatur geomantia: et dicitur geomantia a ^geo~, quod est terra,
et ^mantia~, quod est notitia, quasi notitia habita in terra; et
fit sic.  Geomantici habent stilum, cum quo faciunt et scribunt
aliquas lineas in terra transversaliter; demum habent taxillos et
proiiciunt super illas lineas; et secundum puncta que tanguntur a
taxillis, vel aliis rebus superpositis illis lineis, fiunt
iudicia.  Dicunt tamen aliqui, quod geomantia non est de [terra
re]vera, sed veritas, que inde colligitur, a constellationibus
regnantibus habetur, tunc quando geomantici operantur secundum
talem artem.  Et hoc maxime videtur quando Venus, que est stella
oriens de mane, ante solem per duas horas [apparet]; et inde in
Ytalia dicitur diana stella, idest indicans diem de proximo
venturum.  Et sic dicitur de Mercurio.  Quando isti duo planete
sunt orientales, divinant isti geomantici.  Ista arte multum
utuntur Saraceni et nationes orientales, et hoc semper faciunt in
aurora, quando calor diurnus, relictus in aiere propinquo, non
potest amplius intepidari, sive frigefieri, a Luna, vel a
Saturno, seu a Terra, frigida et sicca, quia de proximo statim
post auroram redit sol, qui iterum recalefacit.  Tali hora,
scilicet in aurora, Dantes, sive auctor, sompniavit sompnium
suum.  Super litus maris ut plurimum orientales utuntur
geomantia, et tamen geomantia prohibita est christianis.  Vult
dicere auctor quo tempore sompniavit, ad hoc ut detur fides
sompnio; quod fit tali hora, scilicet aurore, qua comuniter
sompnia sunt presagia vera rerum futurarum.  Nam immediate [in]
aurora, nox non est multum bruna, idest obscura. 

	In hora qua non potest calor diurnus tepefieri plus a
frigiditate, vinctus a Terra, et aliquando a Saturno, quando
geomantici eorum maiorem fortunam vident in oriente, ante albam,
idest auroram, surgere per viam, que modicum durat bruna, idest
obscura (modo ponitur sompniam auctoris, factum tempore aurore,
quod fuit tale.  Omnes conantur hic figurare per istam feminam
[balbutientem] et difformam, avaritiam, si tamen potest figurari. 
Gula et etiam luxuria, que sunt tria vitia corporalia in quibus
humana sensualitas delectatur, figurantur, sta vitia, per
feminam, cum femina generet generalem complacentiam.  Dicitur
ergo quod in sompniis apparuit auctori una femina balbutiens, cum
strabibus oculis, idest tortuosis, sive retortis; et erat clauda,
manus habebat truncatas, et erat squalida in colore.  Per hanc
feminam bene figuratur avaritia, per quinque difformitates que
erant in ista femina.  Nam primo mulier ista erat balbutiens,
quia lingua avari nunquam loquitur clare, sed velate et obscure
ad decipiendum alios.  Sed quomodo loquitur lingua ebriosi? 
Satis clare patere potest ex experientia.  Similiter lingua
luxuriosi semper loquitur blanda, lambendo propter venire ad
effectum sue voluntatis.  Secundo erat ista femina guercia, idest
distorta in oculis; nam avarus nunquam videt recte nec intuetur,
nec cognoscit directum ab indirecto.  Quales sunt oculi ebriosi? 
Patet ad sensum.  Sic luxuriosis semper intuetur procando, et
luxuria aufert oculos mentis et etiam corporis.  Erat, tertio,
ista femina clauda, quia claudus nunquam recte incedit nec
ambulat, ymo nititur omnia falsare.  Qualiter gulosus, ebriosus,
vadat, patet; quia sepe percutit caput, modo hinc modo inde: et
sic luxuriosus cito fit debilis in pedibus ac etiam manibus. 
Quarto modo, ista femina habet manus truncatas, quia avarus
nunquam vult aliquid dare, lib[ente]r tamen recipet.  Et quinto,
hec femina squalidi coloris et tota deturpata: sic fama avari est
deturpata; sic dicendum est de fama ebriosi, sive gulosi, sive
luxuriosi.  Ista femina apparuit primo sic, sicut dictum est,
horribilis et turpis, quod avaritia de sui natura [ita] turpis,
et sic est in rei veritate existimanda.  Sed postmodum apparet
pulchra, idest placabilis, idest apparentia, apud illos qui non
considerant naturam avaritie, sed solum intuentur conservationem
rerum et acquisitionem.  Et sic est quod cecitas mentis avarorum
non investigat naturam avaritie, sed solum superficiem.  Vult
dicere auctor quod apparentia avaritie apparet pulchra, ubi vera
sua essentia est in se de se turpis et difformis); michi apparuit
in sompnio una femina balbutiens, cum oculis guercibus, idest
strabibus, et super pedes distorta, cum manibus munchis, idest
truncatis, et coloris squalidi. 

	|10-15.~  Ego, scilicet auctor, illam respiciebam; et
sicut sol confortat frigida membra, que, scilicet membra, nox
aggravat, ita videre meum, idest intuitio mea, scilicet vera
existimatio, faciebat scortam (idest ipsam talem considerabat)
linguam; et postea totam illam dirigebat in modica [hora], idest
dum non recte existimabam; et tepefactum et territum vultum,
sicut amor, scilicet rerum terrenarum et corporalium, qui est
vere cecus et sic ab antiquis depingitur cecus nec bene iudicat;
qui si recte iudicaret, semper diceret illam feminam habere illas
quinque difformitates predictas; sed talis amor cecus non
iudicat ipsam feminam esse sic difformem, ideo iudicat eam esse
pulchram, etc., atque proficuam. 

	|16-18.~  Demum auctor ponit, quomodo apparentia istius
femine decipit quasi omnes per cantum suum et verba que dicit
atque profert cantando.  Postquam ipsa, scilicet femina, sermonem
dissolverat, incipiebat cantare [ita], idest dulciter in tantum,
quod cum pena ab ea meum intentum, idest cogitationem meam, sive
affectionem, revolvissem, scilicet ab ea. 

	|19-21.~  Ego sum, cantabat, ego [sum] dulcis syrena, que
nautas in medio mari, idest homines viatores in isto mundo, idest
mari procelloso, quia mundus iste est mare procellosum, perverto,
idest extra sensum traho, idest a vero itinere: tantum sum de
placere, idest placibilitate, ad sentiendum plena.  Nota quod
aliqui dicunt, quod sunt in mare aliqui pisces ad formam hominis
et mulieris, qui pisces ita bene et dulciter cantant, quod nautas
transeuntes, nisi sint bene avisati, cum cantu faciunt sopire,
sive dormire; quibus dormientibus, iste syrene ascendunt navim,
et demergunt homines et nautas sopitos in mari.  Proculdubio per
syrenam intelligitur delectatio, quam habent avari in divitiis,
et gulosi in deliciis, et etiam luxuriosi. 

	|22-24.~  Ego revolvi Ulixem de suo itinere vagabundo ad
cantum meum; et quicumque mecum conversatur, [raro] retrocedit:
sic totum ipsum appago, idest converto, scilicet ad me, idest
facio ipsum stare totaliter contentum et involutum in talibus
delectationibus sensualibus. 

	|25-27.~  Modo introducitur una alia femina, que est
recta ratio, quam vocat dominam, ubi priorem solum vocavit
feminam: que femina secunda, scilicet recta ratio, erat totum per
oppositum facta prime; erit enim sancta, velox; que fecit primam
confusam, idest ostendit, illam primam feminam deformem, esse
confundendam, spernendam, abiiciendam; et in hanc solam
intuebatur Virgilius, scilicet ratio, quia erat honesta.  Que
reprehendit primam et scidit eam ante, idest discooperuit
deformitatem eius, scindendo vestimenta sua, idest apparentiam
suam, prima facie gratiosam, et monstrabat eius ventrem, [sive]
continentiam, de qua exibat maximus fetor, quia avaritia facit
omnia per ipsam transeuntia fetere. 

	Adhuc non erat suum os reclusum, quia cantabat, quando
una domina apparuit sancta et velox prope me, ut faceret illam
confusam, idest ostenderet eius iniquitatem. 

	|28-33.~  O Virgili, Virgili, que est ista? alta voce
dicebam.  Et ipse veniebat cum oculis conversis solum ad istam
honestam (ratio respiciebat ad existentiam et non ad
apparentiam), aliam reprehendebat (avaritiam, gulam et luxuriam),
et, ante, illam aperiebat, idest scindebat, dividendo drappos,
idest vestes sericinas, et monstrabat michi ventram: ille me
excitavit, idest venter, sive continentia avaritie, cum fetore,
qui de illo ventre avaritie exibat. 

	|34-36.  Ego volvi oculos ad bonum Virgilium.  Io volsi
gli occhi al buon Virgilio~: ista est secunda pars huius
capituli, in qua auctor describit apparitionem angeli, que
purgavit eum a vitio accidie.  Ego, scilicet auctor, volens
fugere vitium avaritie, volvi oculos ad bonum, Virgilium idest ad
rectam rationem; et interdum quedam vox vocavit, scilicet me,
sicut, idest ac si, diceret: Surge et veni; reperiamus portam,
per quam tu intres, scilicet in quintum circulum, in quo purgatur
vitium avaritie. 

	|37-39.~  Surrexi, et omnes erant pleni iam alti diei
gyrones, idest circuli, sacri montis, idest Purgatorii, et ibamus
cum sole novo apud renes.  Isti ibant per Purgatorium versus
occidentem: hora erat quasi prima diei; sic igitur habebant solem
ad renes, quia sol erat eis a tergo.  Hec est tertia dies, qua
auctor fuit in Purgatorio. 

	|40-45.~  Nunc auctor ostendit dispositionem suam. 
Sequendo eum, scilicet Virgilium, portabam meam frontem, sicut
ipse qui habet ipsam cogitaminibus oneratam, scilicet in tantum,
quod facit de se unum semiarcum pontis: idest ibam valde
inclinatus versus terram; quia ibat versus circulum avaritie, que
avaritia facit homines inclinari ad terram, sive ad res terrenas;
quando ego audivi, scilicet dici: Venite, hic transitur; idest
hic est passus, sive transitus; loqui in modo suavi et benigno,
qualis, modus scilicet, non sentitur in ista mortali marca, idest
mundo presenti.  Quasi dicat: Illa erat locutio divina. 

	|46-48.~  Dat auctor comparationem.  Quis potest ad
describendum tam vocem angeli quam etiam alas suas?  Cum alis
apertis, que apparebat cigni, volvit nos sursum ille qui sic
locutus est nobis, inter duos parietes duri macigni.  Cignus est
avis albissima, ad denotandum puritatem angeli.  |Macigni~,
idest duri silicis, sive lapidis: quia illa via erat excisa in
saxo, ita quod saxum habet parietes ex utraque parte, quousque
pervenitur in quintum circulum; demum postea non est paries nisi
ex una parte. 

	|49-51.~  Movit pennas postea et ventilavit, hic lugent
affirmando esse beatos, qui habent consolandi animas domnas,
idest dominas.  

	Hic angelus abstulit quartum P, scilicet peccatum
accidie, de fronte auctoris, idest purgavit auctorem ab accidia. 
Matthei quinto habetur: Beati qui lugent, quoniam ipsi
consolabuntur: idest, Beati qui lugent peccatum accidie, qui
lugent se fuisse pigros et tardos et negligentes erga Deum,
primum su[mm]um ens, etc., quoniam consolabuntur.  |Animas
domn{a}s~: idest potestatem et vim consolandi se. 

	|52-54.~  Quid habes, quod solum versus terram respicis?
dux meuus incepit michi dicere, modicum ambo ab angelo sursum
ducti.  Quasi dicat: Cum modicum ascenderamus, magister petivit a
me, quid haberem, quia portabam faciem ita inclinatam ad terram. 

	|55-57.~  Et ego, scilicet dixi: Cum tanta suspicione
facit me ire novella visio, que ad se me plicat, idest attrahit,
vel inclinat, quod ego non possum cogitando descendere.  Nam illa
visio quasi describebat auctori tria vitia, scilicet avaritiam,
gulam et luxuriam, que multum impediunt homines ne intueantur
celum. 

	|58-60.~  Vidisti, dixit, scilicet magister, illam
antiquam strigam, idest streugam, que sola supra nos ammodo
plangit, supple quia non lucratur nobiscum aliquid, quia remansit
sola et non intricavit non secum?  Vidisti sicut, idest quomodo,
homo ab ipsa sligatur, idest dissolvitur, vel recedit, scilicet
per secundam dominam? subaudi rectam rationem, quam intueri debes
semper. 

	|61-63.~  Sufficiat tibi, et percute ad terram calcanea,
idest venias, nec plus consideres de illa; oculos revolve ad
logorum, idest ad signum, quod girat, idest rotat, circuit, rex
eternus, scilicet primus motor, sive Deus, cum rotis magnis,
idest cum celis qui sunt rote magne.  Vult dicere auctor quod qui
vult liberari a prima femina, scilicet avaritia, debet calcare
res terrenas sub pedibus, et uti illis quantum sufficit ad
sustentationem vite et non plus.  Quasi dicens: Calcaneos,
deputatos ad calcandum, concute ad terram, et oculos ad celum
eleva.  Fac, sicut facit grancilla, avis sic dicta, que cum uno
oculo intuetur quomodo pascat pullos suos, et cum alio intuetur
celum. 

	|64-69.~  Iam per comparationem falconis ostendit
dispositionem suam, dicens: Qualis falco, scilicet efficitur, qui
prius ad pedes sibi respicit, inde se volvit ad clamorem et se
protendit propter desiderium pastus, qui illum illuc trahit,
talis effectus fui ego, quando fingitur rupes, ut det viam illi
qui vadit sursum: ibam ego usque illuc, ubi circulum, sive
circuire, apprehenditur. 

	Nota quod falco ascendit multum in altum, primo; secundo,
respicit sibi ad pedes; tertio, currit ad pastum: sic auctor,
primo, volvit se ad celum, considerando sublim[i]a; secundo,
respexit ad pedes, calcando, idest despiciendo, res terrenas;
tertio, processit ad pastum, idest ad doctrinam per quam vitatur
vitium avaritie. 

	|70-72.  Sicut ego in quinto gyrone.  Como nel quinto
girone~: ista est tertia pars huius capituli, in qua auctor
describit penam et purgationem avarorum in uno spiriti moderno. 
Textus est satis levis.  Fingit hic auctor, quod in isto quinto
circulo Purgatorii stant avari inclinati versus terram, et dicunt
illud verbum Psalmiste: Adhesit anima mea pavemento, etc., quia
avari semper inclinant se ad terrena, sicut talpa que semper
stat sub terra. 

	Sicut ego in quinto circulo fui clausus, idest sicut ego
perveni ad illum, vidi gentem per eum que plangebat, iacendo ad
terram tota volta, idest versa, |giuso~, idest inferius. 

	|73-75.~  Adhesit pavemento, idest terrenis rebus, anima
mea sensi, idest audivi, dicere illos cum ita altis suspiriis,
quod verbum vix intelligebatur.  Avaritia facit dare terga celo
et faciem ad terram, idest facit non curare nisi de terrenis
rebus: ita tota anima mea fuit disposita et inclinata ad terrena.

	|76-78.~  O electi Dei, quorum sufferire, idest
sufferencias, iustitia et apes faciunt minus durum; idest
iustitia facit istos patienter tollere penas istas, quia ipsi
noscunt quod has penas meruerunt, et de misericordia Dei, que
punit semper citra condignum, dirigite nos versus altus ascensus.

	|79-81.~  Si vos venitis a iacere securi, idest ab isto
tormento quod patiuntur, quia non fecistis sicut nos fecimus, qui
semper tenuimus manus clausas, et nihil voluimus dare, qui[a]
semper respeximus terrena, et vultis reperire viam magis cito,
vestre dextre sint semper exteriores, idest teneatis viam ad
manum dexteram.  Per dextram intelligitur manus liberalis, que
dat libenter. 

	|82-87.~  Sic rogavit poeta, et sic responsum, paulo ante
nos, nobis fuit; ex quo in sermone, idest in loquela, avisavi,
idest consideravi, alium absconsum, idest illum, a quo veniebat
vox, quem prius non videram, nec videre poteram; et volvi oculos
(quasi dicens: Vis quod loquar ibi illi spiritui?) ad oculos
domini mei; unde michi ipse assensit cum leto nutu, idest
aspectu, vel vultu, id quod querebat, idest petebat, visus
desiderii mei, idest quod desiderium meum petebat. 

	|88-93.~  Postquam ego potui facere ad sensum meum, idest
libitum, vel voluntatem, idest postquam habui licentiam a
Virgilio, quia primo non eram mei iuris, traxi me super illam
creaturam, cuius verba prius notare me fecerunt, dicendo:
Spiritus, in quo plangere maturat, idest planctus perficit
penitentiam, illud sine quo ad Deum perveniri non potest, quia
peccatores sine penitentia non possunt redire ad gratiam Dei,
siste aliquantulum pro me tuum pedem, tuam maiorem curam, idest
tuum maius desiderium. 

	|94-96.~  Qui fuisti, et quare versa habetis dorsa, idest
terga, vel renes, sursum michi dicas, et si vis quod ego tibi
impetrem rem, scilicet aliquam, illic, idest in mundo, unde ego
vivendo memet movi, idest si vis quod ego procurem aliquid tibi. 

	|97-99.~  Et ipse ad me, supple dixit: Quare nostra terga
convertat celum ad se, scies; sed primo scias, quod ego fui
successor Petri. 

	|100-102.~  Intra Siestrum, castrum in riparia Ianue
versus occidentem, et Chiavarum, aliud castrum in eadem riparia
ianuensi, ymo, idest in basso, se adymat una flumaria, idest unum
flumen, pulchra, et de suo nomine titulus mei sanguinus fuit sua
summitas, idest unde sumpsit vocabulum domus mea. 

	Notandum est hic, quod hoc spiritus, qui loquebatur hic,
fuit papa Adrianus V de Flisco.  Est enim una magna domus nobilis
de Ianua, habens dominium in riparia Ianue tam in castris quam in
civitatibus, et vocatur domus de Flisco, de qua domo fuit hic
papa Adrianus V, de qua etiam domo fuit ille Innocentius IV, tam
excellens homo, tam probus, tam sufficiens.  Ista domus sumpsit
titulum nominis sui, a quadam flumaria, sive a quodam flumine,
quod vocatur Lovania, vulgariter Lovagna.  Hic Adrianus papa V,
dum fuit cardinalis et in minoribus constitutus, fuit
avarissimus, avaritia plenus, et semper congregavit, divitias
composuit, nec poterat satiari.  Tandem factus papa, videns quod
plus non poterat ascendere, nec adhuc erat saturatus divitiis,
penituit eum tanti sceleris, et totaliter conversus ad Deum,
disposuit contempnere divitias, et multa fecit sibi argumenta ad
contempnendum mundum, divitias et pompas eiusdem, et in tali
conversione cito moriebatur.  Nam non vixit papa nisi
quadragintaquinque diebus.  Hic non habebat consanguineos, de
quibus speraret, quod orarent pro anima sua, aut facerent orari
pro ipso, nisi quamdam suam neptem, nomine Allagiam, sororem
marchionis Marcelli Malaspine, que in se fuit bona et liberalis
domina, que plurimum honoravit auctorem, scilicet Dantem, dum
refugium haberet ad partes illas, expulsus de sua civitate; de
qua et in qua sperabat hic papa Adrianus, quod ipsa oraret et
orari faceret pro se, nisi ipsa imitaretur conditionem domus
predicte, in qua fuerunt multi illustres viri, sed valde avari. 
Hiis dictis, iam ad textum. 

	Uno mense et paululo plus probavi ego sicut ponderat
grandis, idest quantum ponderat, [mantus], idest papalis, illi
qui de luto, vel a luto, eum custodit, idest a terrenis, qui
plumas michi assimilat omnes alias salmas; idest, omnia alia
pondera, et omnes alie salme, sunt pluma levis respectu istius
ponderis papalis.  Nam maximum pondus est, et labor quasi
immensus, bene regere Ecclesiam Dei: pauci portant illud pondus
bene nitidum, et pauci illud pondus bene custodiunt ne in luto
figatur. 

	|106-108.~  Mea conversio, heu michi! tarda fuit (quia
solum postquam fuit papa, conversus est a sua avaritia, et in
papatu non vixit nisi in quadraginta quinque diebus); sed sicut
ego fui factus romanus pastor, sic discooperui vitam mendacem,
idest corripui me. 

	|109-111.~  Vidi quod ibi non quiescebat cor, idest in
terrenis rebus, pompis, statibus, dignitatibus, gradibus,
deliciis, non erat felicitas, nec plus ascendi poterat in illa
vita, quia nihil est supra papam; ex [quo], idest ideo, de alia,
scilicet celesti, in me accensus fuit amor. 

	|112-114.~  Usque ad illum punctum, idest quando fuit
factus summus pontifex, misera et divisa a Deo anima fui, in
totum avara; nunc, sicut vides, hic de eo punior. 

	|115-117.~  Illud [quod] avaritia facit, hic declaratur
(modo respondet secunde questioni, que fuit hec: Quare habetis
dorsa sursum?) in purgationem animarum conversarum, quia terga,
sive dorsa tenemus ad celum et faciem ad terram, (nam avaritia
non permictit hominem se erigere ad celum), et nullam penam mons
habet ita amaram, quia avarus dives est et semper cruciatur,
quia nunquam satiatur, nec aufert sibi famem. 

	|118-120.~  Sicut oculus noster non se erexit in altum,
fixus rebus terrenis, sic iustitia hac ad terram submersit. 

	|121-126.~  Sicut avaritia extinxit cuilibet bono nostrum
amorem, idest propter avaritiam nullum bonum, intelligendum
supple, dileximus, unde operare perditum est; sic iustitia hic
strictos nos tenet in pedibus et in manibus ligatos et
apprehensos: et quantum erit placitum iusti Domini, idest quantum
placet Deo, tantum stabimus immobiles et suspensi, idest
desiderio, scilicet dissolvi et liberari. 

	|127-132.  Ego me iam genuflexeram.  Gi era
ingionecchiato~: hec est quarta pars huius capituli, in qua
auctor solvit quedam dubia.  Unum dubium erat, si iste hic in
Purgatorio erat adorandus et venerandus honoribus pontificalibus,
quia fuerat Papa et etiam nobilis fuerat et excellens homo, et
iam auctor genuflexerat se ad pedum oscula beatorum.  Et ad istud
dubium respondet iste spiritus pape Adriani, dicens quod non,
quia isti gradus, iste dignitates deficiunt in morte, nec
remanent post mortem: sic nec etiam vinculum matrimonii,
coniugium.  Et allegat istud verbum evangelicum, quod Christus
dixit Saduceis.  Nam Saducei fuerunt una secta multorum, qui
nega[bant] resurrectionem mortuorum, et hii Saducei fecerunt
talem questionem Christo.  Una mulier fuit, que habuit plures
viros: in resurrectione, si et cuius illorum mortuorum erit, et
remanebit uxor illa?  Quibus Christus respondens dixit: In regno
Patris mei et alia vita non nubent neque nubentur.  Aliud dubium
erat, quare iste amare flebant.  Dicit papa Adrianus, quod ille
planctus perficit, idest complet, purgationem vitii avaritie. 

	Ego iam me genuflexeram, et volebam dicere, idest volebam
facere reverentiam que debetur Summis Pontificibus: sed [sicut]
ego incepi, et ipse perpendit, solum auscultando, de meo
revereri, idest de reverentia quam volebam sibi exhibere: Que
causa, dixit, infra te retorsit, idest inclinavit?  Et ego ad
eum: Propter vestram dignitatem mea conscientia me remordet.  Ego
habebam conscientiam, si non exhibebam honorem condignum. 

	|133-135.~  Dirige crura, surge, frater, respondit,
scilicet papa Adrianus, ne erres, noli errare, quia conservus sum
tecum, et cum aliis, ad unam potestatem, scilicet Dei, quia
nullus in alia vita, habet potestatem, dominationem, nisi Deus. 

	|136-138.~  Si unquam illud sanctum evangelicum sonum qui
dicit: Neque nube[n]t, intellexisti, bene potes videre, quare sic
ratiocinor. 

	|139-141.~  Modo concludit papa Adrianus: Vade ammodo,
nolo quod plus te arrestes, idest te firmes, sive firmus stes,
quia tua mansio, idest tuum stare, meum planctum disagiat, idest
impedit; quia ipse volebat plorare ad purgandum avaritiam: cum
quo, scilicet planctu, maturo, idest perficio, sive compleo, id
quod tu dixisti, scilicet avaritiam, propter quam me non erexi ad
Deum, ut debui. 

	|142-145.~  Neptem habeo ego in mundo, que vocatur
Allagia, bona de se que est, dummodo nostra domus non faciat
illam per exemplum malignam.  Idest vult dicere: Inter meos
affines avaros nullus est qui curet de me, nisi neptis mea, que
bene facit pro me orari.  Et illa sola in mundo michi remansit,
idest de meo, que bene faciet michi.  Auctor hic ponit pro
exemplo avaritie istum papam Adrianum; ad denotandum quod in
prelatis Ecclesie, Papa scilicet et Cardinalibus, multum regnat
peccatum avaritie. 

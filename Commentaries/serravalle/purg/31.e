	|SUMMARIUM.~  In tricesimoprimo capitulo, quod incipit:
^Et tu qui es ultra sacrum flumen~, auctor ponit quomodo Beatrix
reprehendit eum acriter.  Dicit igitur Beatrix Danti: Et tu qui
es ultra flumen, confitearis, quia oportet confessionem tuam
adesse accusationibus de te factis.  Tunc auctor pro verecundia
vix dixit, Sic.  Tunc Beatrix dixit: Inter mea desideria, que te
rectissime dirigebant ad summum bonum, ultra quod nihil est
desiderabile, que impedimenta, quas catenas, que fossata,
invenisti, que te a me retraxerunt? et que vantagia, que
proficua, reperisti in aliis?  Tunc Dantes confessus est,
dicens: Falsa apparentia rerum temporalium me traxit ad amorem
talium rerum.  Cui Beatrix dixit: Si negares, non minus sciretur
peccatum tuum; sed tua confessio poterit esse causa indulgentie. 
Non debuisti quovis modo, propter apparentiam rerum temporalium,
a me discedere, nec diligere Pargolectam; que fuit una puella,
quam Dantes dilexit post mortem ipsius Beatricis.  Post longam
reprehensionem, domina, que traxerat ipsum Dantem, traxit ipsum
in flumine; et tunc fuit cantatum, Asperges me, Domine.  Et sic
Dantes immersus in aqua, fuit lotus et oblatus quatuor dominabus,
tripudiantibus circa currum, que sibi dixerunt, scilicet auctori:
Nos sumus hic nymphe; in celo sumus stelle.  Ecce, nos conducemus
te ad illas alias tres dominas, que nobis profundius intuentur. 
Sic dicentes, me conduxerunt ad illas.  Dicit auctor, se fuisse
ante pectus grifonis.  Et tunc nymphe dixerunt Danti: Ecce, iam
posuimus te ante oculos Beatricis, a quibus alia traxisti amorem. 
Et sic apparet quod Dantes pervenit ad felicem statum et ad
perfectam cognitionem Beatricis.

	|Proemio.~  ^Et tu qui es ultra flumen sacrum.  O tu che
se' di l [del] sacro fiume~: istud est tricesimumprimum
capitulum huius Purgatorii, in quo, ex quo facta est una
reprehensio ipsi auctori in capitulo precedenti, describitur
adhuc una alia increpatio mordacior, facienda eidem auctori. 
Quod quidem capitulum tricesimumprimum dividitur in quatuor
partes.  In quarum prima Beatrix requirit Dantem quod confiteatur
suum errorem et causas eius.

In secunda parte, que incipit ibi:

     Semper ad hoc ut minorem verecundiam portes;
     Tuttavia perch
 men vergogna porte,

arguitur contra Dantem, et probatur quod nulla ratio, nulla
causa, debebat eum facere ita turpiter errare.

In tertia parte, que incipit ibi:

     Et statim quod mea facies se extendit;
     Et come la mia faccia se distese,

ostendit quomodo fuit lotus et oblatus predictis dominabus et
assignatus illis.

In quarta, que incipit:

     Sic cantando inceperunt, et postea;
     Cos cantando cominciar, e poi,

ostendit auctor quomodo pervenit in perfectam cognitionem
Beatricis.

	|1-6.~  Primo igitur auctor, continuans dicta dicendis,
suo more solito, ostendit quomodo Beatrix convertit sermonem suum
ad ipsum auctorem, que prius loquebatur illis sanctis, qui
oraverunt pro eo et supplicaverunt ipsi Beatrici.  Et dixit verba
acra et aspera Danti, tanto plus quam prima, quanto fortius quis
ferit cum cuspide ensis quam cum acie.  Et incipit loqui sine
morosa dilatione, dicens: Dic, confitere, si ea, que ego dixi,
vera sunt; et tu (non ut tu, quia non est vocativi casus) qui es
ultra sacrum (quia Dantes cum Statio non erat ex illa parte
fluminis, in qua iste exercitus cum curru triumphali) flumen,
convertendo suum sermonem ad me per punctam, magis acre loquendo,
qui solum per aciem michi apparuerat acer, reincepit ipsa,
scilicet loqui sequendo, scilicet sua verba, sine cuncta, idest
sine dilatione: Dic, dic, [si] istud est verum; tante accusationi
tuam confessionem convenit, idest oportet, esse coniunctam.  Nota
quod est bona locutio ista methaphora, ferire cum cuspide ensis
et perferiente melius quam cum acie, propter quinque, ut dicit
Vegetius in libro De re militari.  Primo, quia offensus
dampnosius vulneratur: secundo, quia puncta invenit minorem
resistentiam: tertio, quia adversarius potest se minus
defendere: quarto, quia percutiens cum puncta minus laborat:
quinto, quia percutiens cum puncto minus discooperit manum.  Ideo
dicit Vegetius, quod nobiles Romani semper feriebant cum cuspide
ensis.  Ista methaphora bene deservit hic auctori, volendo quod
acrius loquatur hic Beatrix quam superius, dicens quod nunc ferit
cum cuspide, ubi prius feriebat cum acie.

	|7-9.~  Dantes autem voluit respondere; sed non potuit,
quia defecit sibi vox, que fuit extincta antequam exiret de suis
organis, scilicet labiis, dentibus, palato, gucture, et pulmone.
Et in brevi dixit: Quid cogitas? responde michi, quia non es
adhuc oblitus peccatorum.

	Erat mea virtus tantum confusa, quod vox se movit,
etprius extincta est quam organis suis esset exclusa.

	|10-12.~  Parum sustulit, idest sustinuit, postea dixit:
Quid cogitas? responde michi, responde michi, quia memorie
tristes in te non sunt ab aqua offense, idest Lethei fluminis,
que facit oblivisci omnium.

	|13-15.~  Videns se confusum auctor, quia vera erant que
Beatrix dicebat, et timens, vix potuit dicere, sic vel ita, quod
non potuit intelligi nisi cum aliquibus nutibus vel signis. 
Confusio timor simul mixte pepulerunt unum talem ita extra os
meum, [quod] ad aliquid intelligendum fuerunt necessarie viste,
idest oculi nedum aures, idest aliqua signa.  Evenit hic auctori
sicut novis puellis, quando fiunt sponsalia, quia dicitur
puelle: Placet tibi talis? et sponsa propter honestatem sic
taliter dicit, quod vix percipitur quod ipsa dicat quod sic, nisi
fiant aliqua signa cum capite vel alio modo.

	|16-21.~  Etiam quando arcus vel balista propter nimiam
extensionem frangitur, quando ex[tra] locum corda ponit[ur], tunc
cum minori foca, sive magis lente, hasta signum tangit.  Ita
accidebat hic auctori, quia non potuit plena voce formare verba
pre dolore et confusione.  Sicut balista frangitur, alias
frangit, quando s[c]occat, extra locum exit, vel ante tempus, ex
nimia protensione, suam cordam et arcum, et cum minore fuga,
idest velocitate, asta tangit signum; ita fractus fui ego sub
gravi onere, extra mictendo lacrymas et suspiria, et vox lenta
[facta] est per suum transitum, idest per spatium aieris unde
habet transire.

	|22-30.~  Modo Beatrix petit a Dante, quare ipse
dereliquit eam et sequutus est aliam, et petit de duobus.  Primum
est: Que impedimenta invenisti in factis meis? quas cathenas
reperisti, impedientes te ne seque[re]ris et desperares me sequi? 
Secunda est: Que avantagia, idest quales aptitudines, vel lucra,
in aliis rebus et earum apparentia se tibi ostenderunt, propter
que deberes eas sequi et michi illas preponere, et illas
diligere, et me non amare, scilicet illas amare et me non?  Unde
ipsa ad me: Intro per mea desideria, que te ducebant ad amandum
summum bonum, citra quod non est ad quod aspiretur, que fossata
transversa, idest invia, vel quas cathenas, reperisti, ex quo,
vel propter [quod], transire ulterius, idest ante, deberes te sic
expoliare [spem], idest desperare?

	Ista littera istorum duorum ternariorum, potest exponi
litteraliter et hystorice, etiam figuraliter et typice. 
Litteraliter, sive hystorice, verba sunt Beatricis, filie domini
Fulchi de Portenariis, que fuit amasia, sive dilecta, auctoris,
que mortua est 1290, et tunc erat vigintiquatuor annorum quando
moriebatur, et Dantes reperit eam hic 1300; et sic a morte sua
fluxerunt decem anni.  Dum vivebat, licet cum maxima honestate,
Dantes faciebat quidquid illa precipiebat sibi: tantum
desiderabat Dantes sibi complacere, ita quod desideria Beatricis,
idest que ipse Dantes habebat a Beatrice, ducebant eum et
dirigebant in agendis.  Tunc quando mortua est Beatrix, potuit
cognoscere Dantes, quod nihil erat amandum nisi summum bonum,
ultra quod nihil potest desiderari ab id habente.  Tunc debuit
Dantes dimictere omnia alia, et cogitare de morte, videns
Beatricem mortuam.  Que igitur impedimenta, que cathene, retinere
eum debebant, ne quantum ad mundana delectabilia sequeretur
Beatricem mortuam, idest quod Dantes etiam moreretur solatiis
mundanis, idest despiceret illa, sicut loquitur Apostolus Paulus
ad Galatas (VI cap.): Michi mundus crucifixus est, et egomundo? 
Vel que lucra, que avantagia, reperisti in aliis?  Nam Dantes
licet semper gereret iugem memoriam Beatricis in mente sua, tamen
interim fuit philocaptus de una alia iuvencula de civitate
Luccana, que vocabatur Pargolecta.  Vult dicere hystorialiter
Beatrix, quod post mortem suam Dantes nullam aliam debuit
diligere, imo debuit spernere omnes delectationes mundi.  Typice
et figuraliter exponitur sic.  Per Beatricem auctor intendit hic
Sacram Theologiam, quam incepit studere, in qua profecit multum
Parisius, in tantum quod legit Sententias, et factus fuit
inceptor.  Rediens Florentiam nondum doctoratus, sed bene
licentiatus, incepit intrare officia Palatii, sequi honores
mundanos, et sic per decem annos vacavit, quousque propter partem
Albam, de que ipse erat, fuit expulsus de sua civitate, nunquam
reversus; et tunc vere cepit studere Theologiam.  Per decem annos
vacaverat ab ipsa, quam hic tam honoratam reperit; et ipsa
Beatrix, scilicet Sacra Theologia, ad summum bonum ducit, quia
ducit homines in cognitionem summi boni; ultra quod, scilicet
summum bonum possessum, nihil ulterius desiderari potest (Boetius
tertio de Consolatione, prosa II+a~), quod cuncta bona intra se
continet, etc.

	Et Sacra Scriptura habet duas pulchritudines.  Una est,
et prima, quando ipsa tractat de humanis, sicut de hiis que
Christus gessit ut homo, scilicet famere, sitire, fatigari; et de
[h]iis que pertinent ad humanitatem.  Alia pulchritudo est,
quando Theologia tractat de hiis que Christus gessit ut Deus, ut
resuscitare mortuos, satiare tot millia hominum de paucis
piscibus et panibus, etc.  Etiam Theologia in sua prima
pulchritudine tractat de virtutibus realibus, ut patet in tertio
Sententiarum; de quibus virtutibus tractatum est in Purgatorio,
figurando montem Purgatorii pro homine penitente et retrahente se
a vitiis in Paradisum delitiarum, sive hortum, in quo nunc sumus,
perfectum statum virtutum acquisitarum.  Nunc primo Dantes
gustavit sacram Scripturam primo; demum veniens Florentiam, ut
dictum est, gustavit honores mundi, scilicet esse Priorem in
palatio Communitatis, et Confellonarium, habendo alia officia
civitatis, honores alios, et statum, et vacavit in istis per
decem annos.  Postea reincepit studere Theologiam, et quando
primo studuit Theologiam, studuit eam sic grosso modo; tandem,
quando reincepit studium Theologie, studuit tunc magis arcana et
altiora atque subtiliora.  Dum vacavit etiam sanctis poetis et
philosophis etiam, dimisit Sacram Theologiam.  Tunc exponatur sic
littera.

	Intro mea desideria, idest meas veritates, vel libros de
me compositos, continentur tot et quasi innumerabilia bona dicta
et exempla, que te docebant ad amandum bonum, scilicet ad
cognitionem eius, citra vel ultra quod non est ad quod
aspiretur, idest, quo adepto, nil ulterius desideratur.  Que
fossata transversa, vel quas cathenas, reperisti, idest quas
difficultates, ex quo, idest propter [quod], transire ulterius,
idest studere, amplius deberes te sic expoliare spem, idest
desperare? vel qualia avantagia, sive aptitudines, sive lucra,
supple reperisti, in fronte aliorum, idest in apparentia bonorum
caducorum horum mundi, delectationum eiusdem, vel aliarum 
scientiarum, sicut est poesis, vel philosophia naturalis, et
alie artes et humane scientie, vel se monstrarunt, propter que
deberes eas permictere ante transire; idest quod talia ante me
poneres, meque eis posponeres, imo propter ea me relinqueres? 
Nec miretur quis si tantum hic insteti, quia in veritate multi
hic erant.  Et magister meus, magister Benvenutus, diminute hic
dixit.

	|31-33.~  Iam ponitur responsio auctoris cum suspiriis et
voce nimium submissa, quam vix formavit.  Qua responsione
confitetur quod res sensibiles, scilicet que sensibus
exterioribus apprehenduntur, que habent quamdam falsam
complacentiam, quod videntur meliores, perfectiores,
durabiliores, quam ipse sint in se, fuerunt causa, dicit auctor,
ut me verterem, et passus meos retraherem a vobis, statim quod
facies vestra se abscondit, quando moriebamini.  Hystorialiter,
licet tunc debuissem cogitare de morte et non delectari in rebus
mundanis, tamen ipse [mundus] cum ipsarum fallacia retraxit me a
memoria mortis vestre; vel etiam scientie poetice, que nimirum
dulces sunt, et scientie naturales, que ab humano intellectu
apprehenduntur, cum ipsarum complacentia me ad se traxerunt.

	Post emissionem unius suspirii amari, vix habui vocem
que respondit, et labium cum labore illam formavit.

	|34-36.~  Plangendo dixi: Presentes res, idest
sensibilia, cum sua falsa complacentia verterunt meos passus,
statim quod vestra facies se abscondit.  Quasi dicens: Domina
mea, confiteor de plano, quod nil inveni et nullas res, nec
causas, nec impedimenta sufficientia ad excusandum me, que
scilicet debuissent me retrahere a vobis.

	|37-39.~  Et ipsa, scilicet Beatrix, scilicet ait: Si
taceres vel negares (hiis duobus modis occultatur veritas
affirmativa, vel quando negatur, vel quando tacetur) id quod
confiteris, non esset minus nota culpa tua, vel cognita; a tali
iudice, scilicet Deo, scitur, qui omnia novit, cui omnia sunt
nuda et aperta, et qui scrutatur et renes.

	|40-42.~  Sed quando exit ex propria gena, sive scoppiat
(idest exit, idest quando a proprio ore fit confessio),
accusatio peccati, in nostra curia convertit contra aciem, idest
acumen ensis, rota, quia ulterius non scindit.  Hec est
differentia inter curiam Dei et curiam mundi, sive inter forum
mundi et poli: quia in foro poli, quando quis confitetur, tunc ei
fit remissio; sed in foro mundi, [quando] quis confitetur reatum
suum, tunc condempnatur.  Vult hic dicere Beatrix: Non te
interrogavi si vera erant que contra te obieci, ut confitereris
propter acquirere notitiam veritatis, quia omnia in nostra curia
nota sunt; sed ut tu confitereris et ut magis recordareris, et
sic purgaretur culpa tua.

	|43-48.  Semper ad hoc ut minorem verecundiam portes. 
Tuctavia per che men vergogna porte~: ista est secunda pars
huius capituli, in qua Beatrix arguit contra Dantem, et probat
quod nulla causa debe[b]at eum retrahere ab ipsa, nec deberet
facere eum ita enormiter derelinquere, et dicit: Ut tu minus
verecunderis, idest minus opereris ea propter que verecunda
riopertet, et ut amplius non pecces consimiliter dum tu audieris
syrenas, idest ubi tibi presentarentur delectabilia mundi, noli
plangere plus, sed vaces ad auscultandum, et ego ostendam tibi,
quomodo contrarium facere debuisti eorum que fecisti.  Semper, ad
hoc ut minorem verecundiam portes de tuo errore, et ad hoc ut
alia vice, audiendo syrenas (dictum est alibi de syrenis, quod
figurant delectationes mundanas) sis fortior, idest constantior,
depone semen planctus et ausculta (quia qui plorat non potest
stare bene attenctus ad res subtiles); sic audies, idest
auscultando vel audiendo intelliges, quomodo in contrariam partem
movere te debebat mea caro sepulta.  Verba sunt Sacre Theologie. 
Membra sunt libri Sacre Scripture et libri sanctorum Doctorum. 
|In terra sepulta~: idest per terram, vel spreta, quia libri
Scripture Sacre per omnem terram sunt spreti; et multi, quia in
omnem terram exivit sonus eorum.  Vel sunt sepulta, quia pauci
sunt qui bene student membra Beatricis, idest libros Biblie et
sanctorum Doctorum; omnes attendunt ad libros lucrativos, ut ad
philosophiam naturalem et medicinam et ad iura civilia vel
canonica.

	|49-51.~  Nec natura nec ars ostenderunt tibi rem tam
tibi complacentem, sicut fuerunt membra mea que tantum dilexisti,
que sunt modo circa [terram sparsa]; quia Dantes tantum
delectabatur in videndo Beatricem, dum fuit viva, quod ad nil
aliud attendebat; ibi erat tota sua delectatio.  Nunquam tibi
presentavit natura vel ars (entia naturalia) complacentiam,
scilicet tantam, quantum pulchra mea membra, scilicet libri, in
quibus ego reclusa fui, per Spiritum Sanctum supple, et que sunt
in terram sparsa.  Dictum est quod sunt libri et veritates ipsius
Sacre Theologie.  Theologia moritur [per] ignorantes, vulneratur
per hereticos.  Per Pargolectam hic posset intelligi Poesis, que
docetur in iuvenili etate, vel alia vanitasque durat brevi usu.

	|52-63.~  Et si summa complacentia, quam in me habebas,
perdidistipropter mortem meam, que res mortalis debebat te
trahere ad amorem suum?  Certe, nulla: nam tu debebas, videndo me
mortuam, quia mors mea fuit sagipta rerum fallacium, extollere
te, et quasi mori toto mundo in delectationibus eiusdem, sicut
ego, quia non eram plus talis, idest viva.  Nec non debebas
expectare plures ictus, idest plura exempla, quia mors mea debuit
tibi esse sufficiens exemplum ad despiciendum omnia caduca; et
tamen tu dilexisti Pargolectam, idest adhuc voluisti diligere
aliam puellam post mortem meam.  Nec debuisti sequi aliquam aliam
vanem [rem].  Nam tu eras iam bene adultus, quia eras
vigintiquinque annorum, quando ego moriebar.  Non debuisti
facere, sicut faciunt pueri inexperti, quia iam eras expertus de
mundo.  Nam avicule iuvencule, quia nondum experte periculorum
sunt, expectant bis vel ter terreri antequam fugiant.  Sed aves
pennate, idest antique vel experte periculorum, non sic
expectant, imo sepissime rethia in vanum expanduntur ad capiendum
ipsas, quia cavent sibia rethe.  Et si summa complacentia, idest
pulchritudo mea ultra quam nihil cogitabas, sic te fefellit
propter meam mortem, qualis res mortalis, idest transitoria,
debebat te postea trahere in suum desiderium?

	Bene te debebas, propter primam sagiptam rerum
fallarium, levare sursum retro et sequi me, supple, quia non eram
plus talis, idest mortalis.

	Non debebant te gravare penne infra ad expectandum
plures ictus, sive Pargolecta idest esset, sive aliqua vanitas,
sicut sunt res corruptibiles cum brevi usu.

	Nova avicula bis vel ter expectat; sed ante oculos
pennatorum rethe explicatur frustra, vel sagiptatur: idest dum
fuisti puer, si sequebaris vanitatem hoc fuit supportabile; sed
modo, quia es adultus, non debuisses sic agere, et est tibi
magnus pudor.

	|64-66.~  Tunc, auditis hiis, Dantes stabat, sicut stant
pueri verecundi et muti, pro verecundia auscultantes, quos
penitet eorum de quibus reprehenduntur.  Quales pueri verecundi
et muti, cum oculis ad terram stantes, auscultando et se
recognoscendo eos penituit, idest se recognoscunt penitentia
dignos; talis stabam ego.

	|70-75.~  Modo ponitur una comparatio, qua ostenditur
quanta fuit verecundia, que fuit in Dante; que quamvis non sit
virtus, est tamen laudanda in iuvenibus et mulieribus: scilicet
quod cum minori resistentia eradicatur una arbor, ut quercus,
quando spirat ventus borealis, sive ille scilicet ab austro, qui
venit de terra meridionali, ubi regnavit Iarbas, quando Dido
venit ad faciendum Carthaginem, [quam ego levaverim mentum].  Et
ipsa, scilicet Beatrix, dixit: Quando pro audito, idest audiendo,
es dolens, eleva barbam, et apprehendas maiorem dolorem
respiciendo, scilicet pro verecundia.

	Cum minori resistentia eradicatur, idest carpitur,
robustus cerr[us], sive robusta quercus, arbor sic dicta, sive a
nostro vento, scilicet boreali, qui venit ad nos ex parte
nostra, sive ab illo, idest austro, idest meridionali, de terra
Iarbe (quia partibus meridionalibus in Barbaria regnavit Iarbas,
Getulus, idest de Getulia), quam ego levaverim ad suum preceptum
mentum, idest barbam; et quando pro barba visum quesivit, idest
quando dixit eleva barbam, ipsa petiit visum, idest dixit, eleva
visum, idest faciem, bene cognovi venenum argumenti, idest
venenosam argumentationem, idest percepi, quod volebat arguere
fortiter.

	|76-81.  Et statim quod mea facies se extendit.  Et como
la mia faccia se distese~: hec est tertia pars huius capituli, in
qua ostenditur quomodo auctor fuit lotus et oblatus illis
dominabus, et eis assignatus.  Dicitur igitur quod quando auctor
levavit faciem, sicut illa preceperat, subito illi angeli
quieverunt, idest non plus cantaverunt, nec proiecerunt amplius
lilia nec flores; et tunc oculi auctoris viderunt Beatricem totam
conversam et revolutam ad feram biformem, scilicet ad grifonem,
in qua ex duabus naturis consistit una persona.  Tunc mirabiliter
Beatrix apparuit pulchra isti auctori.  Vult dicere auctor, quod
dum Beatrix vixit, ipsa in pulchritudine excedebat omnes alias
mulieres; et quanto ipsa, vivendo, excessit alias mulieres,
tanto tunc excedit se ipsam in pulchritudine dum erat vivens in
mundo; ita quod modo longe est pulchrior, quam erat quando erat
viva in Florentia.  Figuraliter Theologia est pulchrior quando
tractat de divinitate et de rebus immortalibus, sempiternis et
incorruptibilibus, quam quando tractat de corruptibilibus et
terrenis atque caducis.  Tunc Dantes talia videns, habuit magnum
dolorem; et penituit eum quod deviaverat, et omnem rem caducam,
quam plus dilexerat, magis odivit; et sic, se recognoscendo,
cecidit quasi sincopizans; et qualis devenit tunc, illa novit que
sic voluit fieri.

	Et statim quod mea facies se extendit, idest elevavit
se, [quod] quieverunt ille prime creature, idest angeli qui
fuerunt primo facti in primo instanti creationis mundi
(|quieverunt~: idest cessaverunt ab aspersione liliorum et
florum), de eorum aspersione, oculus, scilicet meus, bene
comprehendit.

	Et oculi mei, adhuc parum securi, quia adhuc
recordabantur, viderunt Beatricem volutam super fera, idest
grifone, que, scilicet fera, est sola una persona in duabus
naturis, idest Christus, qui est in divinis una sola persona in
divina natura et etiam humana, cum sit verus Deus homoque verus.

	|82-84.~  Sub suo velo et ultra ripariam vincere
apparebat, idest videbatur michi, plus seipsam antiquam (idest
quia erat pulchrior modo, quando videbat eam hic, [quam] quando
vivebat in mundo) vincere, quam alias mulieres hic, scilicet in
mundo, quando ipsa hic erat.

	|85-87.~  Penitendi ita me pupigit ortica, idest
stimulus conscientie, quia omnium aliarum rerum qualis, idest
illa, que me torsit, idest deviare fecit, magis in suum amorem,
plus facta est michi inimica, idest illam plus odivi.

	|88-90.~  Tanta recognitio michi, vel me, momordit, quod
ego cecidi victus, scilicet a stimulo conscientie; et qualis tunc
fui factus, idest qualiter tunc stabam, scit hoc illa, scilicet
Beatrix, que causam michi porrexit, scilicet hic penitendi.

	|91-96.~  Postea quando cor de extra virtutem michi
reddidit, idest postquam resumpsi vires et fui confortatus
dominam, quam ego inveneram solam (dominam Lyam, vel Matyldam,
secundum magistrum Benvenutum; que illarum sit, illa figurat
vitam activam, ut predictum est) supra me vidi, et dicebam: Tene
me, tene me.  Quasi dicat; Ista venit ad me, et capiens me,
posuit in aquam, ex quo me oportuit bibere de illa aqua Lethis,
que inducit oblivionem omnium peccatorum, que a[d se] me
trahendo, ibat super aquam levis sicut una scola.  Scola est una
navicula valde levis, que vocatur Venetiis fioxolara.  Velociter
et leviter currit per aquam.  Et etiam Dantes ibat levis, quia
factus erat levis, purgatus ab omnibus peccatis.  Traxit me in
flumen usque ad gulam, et trahendo me retro se, ibat levis sicut
scola.  Species navis est.

	|97-99.~  Quando fui prope beatam ripam fluminis, Lethei
scilicet, Asperges me, ita dulciter fuit auditum (iste est unus
versus psalmi quinquagesimi, Miserere mei, Deus, secundum magnam
misericordiam tuam, qui versus est in usu Ecclesie quando
aspergitur aqua sancta), quod nescio illius reminisci, idest
cantus, nedum illum scribam, quia difficilius est rem scribere
quam illius reminisci.

	|100-102.~  Tunc, scilicet, pulchra domina, idest Lya,
vel Matyldis, in brachiis se aperuit: amplexata est michi caput
et me submersit; unde convenit, idest oportet, quod aquam,
aliquantulum illius aque, inglutirem.

	|103-105.~  Inde de fluvio me traxit, et balneatum me
obtulit intra coream quatuor pulchrarum, idest virtutum
cardinalium, et quelibet cum brachiis suis me cooperuit, idest
amplexata est.  Nam ex quo Dantes ex toto purgatus est, ideo bene
potuit offerri illis virtutibus.  Per caput amplexabatur ista
domina Dantem, quia in capite est virtus memorativa et sedes
sapientie.  Fuit oblatus illis quatuor, quasi dicatur quod ammodo
erit familiaris illis et delectabitur in illis.

	|106-108.~  Nos sumus hic, scilicet in Ecclesia
militanti, nymphe, idest vagantes, sive peregrine; sed in celo,
idest in Ecclesia triumphanti sumus stelle; priusquam Beatrix
descenderet ad mundum, idest ante adventum Filii Dei, fuimus
ordinate sibi pro suis ancillis, idest in servitium Sacre
Theologie.

	|109-111.~  Iste quatuor conducunt auctorem sic lotum,
scilicet purgatum, ad alias dominas, scilicet tres virtutes
Theologicas.  Ducemus te ad oculos suos; sed in iucundum lumen,
quod est intus, idest oculos eius, acuent tuos, tres, scilicet
domine, ulteriores, que respiciunt magis profunde, idest
profundius intuentur.

	|112-114.  Sic cantando inceperunt, et postea.  Cos
cantando cominciar, e poi~: hec est quarta pars istius capituli,
in qua auctor ostendit quomodo venit in perfectam cognitionem
Beatricis.  Dicit igitur auctor: Sic cantando, scilicet iste
domine, inceperunt; et postea ad pectus grifonis secum me
duxerunt, ubi Beatrix conversa stabat ad nos.

	|115-117.~  Dixerunt, scilicet ille domine, idest michi:
Fac quod non reserves visus, idest inspicias bene fixe, idest
considera bene Christum, ad quem Beatrix diu respexit: nos
posuimus te coram smaragdis, idest ante oculos Beatricis, unde
amor iam tibi traxit sua arma, idest a quibus processerunt
sagipte, que incenderunt amorem.

	|118-120.~  Quando auctor incepit considerare et
speculari in oculis Beatricis, totus mutatus est; ideo sequitur
in textu: Mille desideria, plusquam flamma calida, strinxerunt
oculos, scilicet meos, ad oculos Beatricis relucentes, qui solum
super grifonem stabant firmi; quia tota Theologia habet respectum
ad Christum.  Nam tota Theologia tangit omnia facta Christi, ab
incarnatione usque ad passionem, etc.

	|121-123.~  Sicut in speculo sol, non aliter duplex fera
inter illos, idest oculos Beatricis, radiabat, modo cum aliis
[modo cum alteris] regiminibus, idest cum variis et diversis
actibus et factis.

	|124-126.~  Nunc auctor facit actentum lectorem, dicens:
Dum videbam rem in se omnino quietam, et variabatur tamen ydolum
suum; quia Christus semper est idem, tamen Sacra Theologia
[tractat] modo aliqua facta Christi, modo alia.  Ista est
variatio ydoli. Cogita, lector, si ego admirabar, quando videbam
rem in se stare firmam, et ydolum suum transmutabatur.

	|127-135.~  Interim quod plena stupore et leta, anima
gustabat de illo cibo, qui satiando de se sitibundos reddit (quia
talis divinus cibus satiat et semper tenet avidos cibatos, quia
non fastidiat unquam), se demonstrando de altiori tribu in
actibus, alie tres, scilicet virtutes Theologice, se fecerunt
ante, corizando ad earum angelicam coream; idest cantando cantu
angelico, venerunt versus me, et loquebantur pro me Beatrici,
dicentes: Converte, Beatrix, converte oculos sanctos, scilicet ad
istum tuum fidelem, qui pro te videre, idest ut te videret, movit
passus tantos, idest ambulavit.

	|136-138.~  Pro gratia fac nobis gratiam, quod disveles,
idest discooperias, ei os tuum, ita quod discernat secundam
pulchritudinem quam tu celas.  Dictum est de secunda
pulchritudine, que est tract[at]us de altioribus rebus, scilicet
de divinis et sempiternis et archanis: ideo iste tres, scilicet
virtutes Theologice, rogant, ut illa ostendat sibi divina: et
illa exaudivit eas.  Quia hucusque visum tuum tenuisti celatum:
quia ipse vidit hucusque et consideravit actus humanos, actus
virtuosos et vitiosos, scilicet per Infernum et Purgatorium; modo
per Paradisum discooperiet altiora, idest divina.

	|139-145.~  Postquam vidit secundam pulchritudinem
Beatricis, prorupit in exclamationem, asserens quod [n]ullus
poetarum posset describere tantam pulchritudinem quantam vidit
ipse Dantes, quando illa discooperuit visum; nec ille, qui in
monte Parnaso plus stetit ad bibendum de fonte Elicona, et qui
propter ieiunia et vigilias et labores alios factus fuit
pallidior.  In ipso monte Parnaso, stare [oportet] in maxima
abstinentia propter studium. Ideo dicit: O splendor divine, o lux
eterna, qui [se] pallidum fecit sub umbra ita Parnasi, montis sic
dicti, vel bibit in sua cisterna, idest nullus talis est, qui non
appare[re]t habere mentem oppressam, idest obscuram, obumbratam,
tentando, idest conando, reddere, idest describere, qualis tu
apparuisti ibi, ubi armonizando, idest cantando, celum te
adumbrat, idest angeli etc. celestes, quando in aierem apertum,
ubi erat umbra florum, te dissolvisti, idest apparuisti, vel
discooperuisti?  

	|SUMMARIUM.~  In isto tricesimo capitulo, quod incipit:
^Quando septemtrion primi celi~, auctor, descripta Ecclesia
militante in precedenti capitulo, cum illis septem luminaribus et
cum tam dulci nota, que cantabatur inter arbores, etc., et cum
illis vigintiquatuor vestitis albis et eorum cantu, cum illis
quatuor animalibus plenis oculis ante et retro, inter que erat
ille currus tractus ad collum unius grifonis, cum illis tribus
dominabus ad rotam dexteram, et cum quatuor aliis dominabus ad
rotam sinistram, et cum illis duobus antiquis sequentibus currum,
et cum illis quatuor sequentibus in humili apparentia, et cum
illo ultimo sequente dormiendo; ipse auctor modo describit
adventum illius desiderate Beatricis, sive apparitionem, que
posita est ad custodiam currus, sive ipsius Ecclesie militantis,
ac insigniter deputata.  Primo tamen dicit auctor: Quando
septemtrion primi celi, scilicet illa septem luminaria, que
denotant septem dona Spiritus Sancti (quod quidem septemtrion
nunquam occidit, scilicet non disparet, nisi propter culpam),
firmavit se (quod quidem septemtrion unicuique demonstrat quid
faciendum sit); sic omnes gentes firmaverunt se et accampaverunt,
sive restiterunt in campo.  Tunc unus de vigintiquatuor, scilicet
Salomon, cepit cantare: Veni de Libano, sponsa.  Iste est
Salomon, qui vocat Beatricem, que cito apparebit.  Tunc bene
centum angeli surrexerunt ad vocem tanti senis, et cantaverunt:
Benedictus qui venis.  Vox Salomonis dirigitur ad Beatricem; vox
angelorum dirigitur ad grifonem, scilicet Chrystum, trahentem
currum.  Tunc inter unam nubem florum, cadentium de manibus
angelorum, apparuit una domina, habens in capite candidum velum,
cinctum ramo olive, quia ramus olive stabat pro serto; que domina
habebat mantellum viridem; vestis eius erat coloris flammei,
scilicet rubei.  Subito spiritus Dantis, qui dilexerat istam
dominam Beatricem a pueritia, stupefactus fuit; ideo Dantes
volvit se ad Virgilium, volens sibi aliqua dicere: sed iam
recesserat; de cuius recessu doluit auctor et ploravit.  Tunc
illa domina dixit auctori: Dantes, non plores ex eo quia
Virgilius recessit aliunde: et alia de causa te optebit plorare. 
Respice bene, bene sum, [bene sum] Beatrix!  Tunc Dantes fuit
solus commotus propter verecundiam, et tunc angeli cantaverunt
illum psalmum: In te, Domine, speravi, non confundar in eternum. 
Et tunc Beatrix laudavit multum Dantem, tum de ingenio, tum de
bona dispositione, quam habuit a constellatione.  Et totum hoc
facit Beatrix, ad magis corrigendum ipsum Dantem et
reprehendendum, ex eo quod ipse recesserat ab ipsa Beatrice et
reliquerat ipsam, et aliam dilexerat, bona temporalia imitando. 

	|Proemio.~  ^Quando septemtrion primi celi.  Quando 'l
septemtrion del primo celo~: istud est tricesimum capitulum
huius Purgatorii, in quo describitur illa nobilis et desiderata
Beatrix, scilicet Sacra Theologia, que habet curam et custodiam
totius Ecclesie militantis.  Quod quidem capitulum dividitur in
quatuor partes.  In quarum prima ostenditur quomodo iste
exercitus accampavit se et se posuit. 

In secunda parte, que incipit ibi: 

     Ego vidi iam in principio diei; 
     Io vidi gi nel comenciar del giorno, 

auctor describit Beatricem, quantum ad habitum et effectum et
affectum. 

In tertia, que incipit ibi: 

     Vidi dominam que prius michi apparuit; 
     Vidi la donna che prima m'appario, 

ponitur interpretatio Beatricis, quam fecit ipsi Danti. 

In quarta, que incipit ibi: 

     Non solum propter operam rotarum magnarum; 
     Non pur per l'opre de le rote magne, 

ponitur laus quam fecit Beatrix de ipso auctore, propter posse
licentius reprehendere ipsum. 

	|1-9.~  Primo auctor more suo continuat dicta dicendis,
ponendo quomodo firmavit se ille exercitus, cum una pulcherrima
comparatione.  Et ad intelligendum litteram notandum est, quod
apud nostrum polum arthicum est una constellatio septem
stellarum, que dicitur plaustrum, sive currus, quarum quatuor
sunt loco rotarum, et alie tres videntur themo.  Illa astra
septem nunquam occidunt nobis, sed sunt sempiterne apparitionis
super nostram terram, dummodo nubes nocturne vel diurne non
occultent nobis ipsa.  Per illam constellationem navigantes
gubernant se et regunt in mare, et ad portum veniunt.  Sed
septemtrion primi celi, scilicet empyrei, qui septemtrion est
illa septem candelabra, de quibus dictum est supra, nunquam
scivit occasum neque ortum, quia non occidit neque oritur nisi
propter velum culpe, idest peccati mortalis; quia peccatum
mortale occultat nobis dona Spiritus Sancti et gratia divina
manifestat illa.  Iste septemtrion manifestat unicuique de
gentibus illius exercitus, quid facere debeat, sicut ille qui cum
themone ducit ad portum navem.  Quando se firmavit tota illa
gens, que erat inter grifonem et ipsum, convertit se ad ipsum
currum sicut ad suam pacem.  Nam Christus, qui est pax illius
exercitus, est ille ad quem omnis debet se convertere. 

	Quando septemtrion primi celi, idest septem dona Spiritus
Sancti, qui nunquam occasum scivit, neque ortum, nec alterius
nebule quam culpe, idest peccati, velo, vel sic, nec alterius
nebule quam culpe velum (ista littera magis michi placet, quia
solum nebula peccati occultat nobis istum septemtrionem); et qui,
scilicet septemtrion, faciebat quemlibet accortum, idest
accuratum, de suo debito, idest docebat quemlibet quid facere
deberet, sicut inferior facit, qualis themonem ducit, scilicet
navim, ut perveniat ad portum, firmus se fixius [posuit],
scilicet septemtrion; gens vera, scilicet sancta, que prius
venerat inter grifonem et ipsum, ad currum convertit se sicut ad
suam pacem. 

	|10-12.~  Hiis dictis, auctor prosequitur intentum. 
Descripta accampatione, idest firmatione, illius exercitus, tunc
unus ex illis vigintiquatuor cepit dicere: Veni, sponsa, de
Libano (vocat Beatricem: hic fuit Salomon, qui in libro Cantice
Canticorum talia verba dicit), et omnes alii dixerunt similiter. 
Et ponit auctor pulchram comparationem, ad ostendendum quomodo
plures angeli ad dictum Domini surrexerunt [et dixerunt],
Benedictus qui venis.  Et unus ipsorum, quasi a celo missus,
Salomon scilicet: Veni, sponsa, de Libano, cantando clamavit
tribus vicibus, et omnes alii prope vel statim vel similiter. 
Libanus est mons, qui inter Damascum et Hierusalem est, et in
radicibus montis Libani sunt pulcherrima viridaria et g[i]ardina,
ubi sunt pulcherrime arbores fructifere, pulcherrimi horti. 
Salomon talia verba dicit in Cantica Canticorum, ubi introducit
unum sponsum et unam sponsam ad loquendum invicem.  Per sponsum
intelligitur Christus, per sponsam intelligitur Ecclesia Dei, et
inter alios applausus dicitur ibi: Veni, sponsa, de Libano, qui
est mons in Arabia, ubi in magna copia nascitur thus, quod
dicitur etiam Oblibanum.  Quasi dicatur: Veni, sponsa odorifera
mea.  Iste senex est quasi de celo missus, quia sua profunda
sapientia fuit sibi infusa a Deo.  Tribus vicibus dixit:
ternarius est numerus valde bonus et perfectus. 

	|13-21.~  Adhuc fit pulchra comparatio.  Quales beati in
novissimo bando, in preconio, scilicet in die iudicii, surgent
festini, quilibet de sua caverna, idest sepultura, revestitam,
idest reassumptum, vocem  alleluyando, idest Alleluia cantando
(Alleluia est idem quod Salvum me fac, Domine.  |Revestitam
vocem~: quia anima separata a corpore non habet vocem, sed
reassumpto corpore, reassumitur vox); tales, idest taliter, super
divina basterna, idest currum, vestitum, ornatum, quales solent
habere reges et principes, surrexerunt centum, ad vocem tanti
senis, idest Salomonis, ministri et nuncii vite eterne, idest
angeli.  Omnes dicebant: Benedictus qui venis (hec verba
dicebantur grifoni); et, flores proiiciendo et super et circum. 
Manibus o date lilia plenis.  Ista verba dicuntur a Virgilio in
sexto Eneydos, quando, duce Sibilla, Enea ivit ad Infernum et
pervenit ad campos Elysios, in quibus reperit Anchisem patrem
suum, qui multas animas romanas ostendit ei, que debebant esse
anime magnanimorum virorum et florentium hominum; inter quas
demonstravit animam Marcelli, unius iuvenculi, qui fuit prevignus
Augusti, et tante fuit virtutis, quod, in duodecimo anno etatis
sue, tam ab Augusto quam a Senatu in tantum dilectus fuit et
reputatus, quod electus fuit ad consilium; et in isto iuvenculo
erat tota spes Augusti.  [Uxor Augusti], post mortem Marcelli,
nunquam, quousque ipsa vixit, destitit ipsum plorare.   Quando
igitur Anchises ostendit Enee filio suo animam istius iuvenculi,
scilicet Marcelli, tunc dixit hec verba: Manibus date lilia
plenis; scilicet ut fiat isti iuvenculo solempne festem, quia
ipse erit illustrissimus iuvenis.  Modo vult dicere auctor, quod
dicebatur [ab] istis angelis, de quorum manibus ascendebant
sursum flores et recadebant tamquam proiecti: Manibus date lilia
plenis, ut fiat solempne festum isti domine, que cito apparebit,
scilicet Beatrici, sive Sacre Theologie.  Dicebantur talia verba
istis doctoribus et illis gentibus sanctis, ut darent lilia
plenis manibus; idest, libri conditi et compilati per sanctos
viros, prophetas, et doctores, et dicta florida sanctorum,
de[n]tur copiose: in medio talium florum, idest librorum Biblie
et Sanctorum Patrum [et] Doctorum, reperitur ista domina. 

	|22-33.  Ego vidi iam.  Io vidi gi~: ista est secunda
pars istius capituli, in qua describitur apparitio Beatricis. 
Nota quod propter vapores grossos et spissos, qui aliquando sunt
in aiere, maxime de sero vel de mane, radii solares, penetrantes
per illos, ita comparantur, ut per illos respiciendo possit
satis bene intueri solem aliquis.  Modo aliquando auctor sic
vidit in oriente solem oriri, quod propter tales vapores,
intermedios inter ipsum videntem et solem, satis bene vidit
solem, esto quod residuum celi esset serenum; et sic partem
orientalem rubeam vidit auctor, quia radii solares, sic
penetrantes tales vapores, efficiunt quamdam rubedinem in dictis
vaporibus, de quibus fit quasi una nubes.  Consimiliter dicit
auctor, quod vidit intra unam nubem florum cadentium de manibus
angelorum, unam dominam, habentem candidum velum in capite, supra
velum erat sertum de oliva, indutam tunica rubea et circumdatam
mantello viridi.  Quam videns, quia diu steterat sine sua
presentia, subito spiritus ipsius auctoris, propter quamdam
virtutem occultam, ab illa domina [procedentem], perterritus de
antiquo amore, quia alio tempore dilexit eamdem dominam, sensit
quamdam vim.  Hanc dilexit dum esset novem annorum, et ipsa octo,
que vocata fuit Bici, sive Beatrix, filia domini Fulchi de
Portenariis, nobili domo de Florentia.  Dilexit eam igitur
antequam exiret de pueritia, que durat usque ad tertiumdecimum
annum. 

	Ego vidi iam in principio diei, idest recordor iam me
vidisse (quando erat pulchrum serenum [vidi] partem orientalem
rubeam, sole oriente, et bene poteram pati radios eius propter
vapores grossos, qui contemperabant illos quos velabant) partem
orientalem totam rosatam, idest rubicundam, et aliud celum, idest
alias partes celi, pulchra serenitate adornum, idest ornatum, et
faciem solis nasci, idest oriri, umbratam (scilicet [propter]
vapores grossos, qui erant in aiere inter solem visum et me
videntem), ita quod propter temperantiam vaporam, oculos,
scilicet meus, ipsum, scilicet solem, substinebat longo tempore,
idest spatio: sic infra unam nubem florum, que a manibus
angelicis ascendebat sursum, idest saliebat, quasi proiecta a
manibus angelorum, et recadebat infra intra et extra (quasi
dicatur, quod ista domina non potest perfecte videri nisi sub
quadam nube, idest figura), super candido velo, cincta oliva,
domina michi apparuit, sub viridi manto, idest mantello, vestita
colore flamme vive.  Ista erat velata velo albo, quod significat
fidem puram; circumdata mantello viridi, figurante spem vivacem
et durantem; vestita tunica rubea, denotante accensam caritatem;
et supra sertum habebat de ramo olive, figurante pacem, amorem,
dilectionem perfectam. 

	|34-39.~  Et spiritus meus, qui iam tanto tempore
steterat, [quod] cum sua presentia, scilicet animo et desiderio
(sed non realiter, quia decem anni erant quod Beatrix moriebatur,
sed semper interdum animo et corde erat cum ipsa) non erat ex
stupore, tremendo, fractus, idest non poteram ex stupore
resilire, sine oculorum habendo maiorem cognitionem propter
occultam virtutem, que ab ea movet, antiqui amoris sensi grandem
potentiam. 

	|40-48.~  Statim quod in visu me percussit alta virtus,
que iam me transfixerat (quia tantum fuit Dantes philocaptus de
Beatrice, quod existens adhuc novem annorum, obvians sibi in
scalis, quasi sincopizans cecidit ad terram), priusquam ego extra
pueritiam essem, volvi me, idest converti, ad sinistram, cum
respectu, idest cum respectione, sive respectu, cum quo puerulus
currit ad matrem, quando habet pavorem, vel quando ipse est
afflictus (ecce quod ipse recurrebat ad Virgilium, idest
scientiam naturalem), ut dicerem Virgilio: Minus quam dragma
sanguinis michi remansit, que non tremet; idest ut interrogarem
eum: Quid est hoc?  Cognosco signa antique flamme; nam nimis
miror de his que video et sentio.  

	|49-54.~  Sed Virgilius dimiserat me scemum, idest
diminutum, (idest derelinquerat me et recesserat) de se,
Virgilius dulcissimus pater, Virgilius, cui pro mea salute me
dedi. 

	Dicit modo auctor: Videns me derelictum a Virgilio, non
potui continere me a lacrymis, scilicet quin lacrymarer et
balnearem lacrymis genas meas.  Esto quod ego essem in tot
delitiis, et in loco tantarum delitiarum, et in loco tam
delectabili, non profuit quin absentia Virgilii michi extorqueret
lacrymas.  Hoc dicit ad denotandum, quod est valde difficile
discedere a scientiis naturalibus et humanitus adinventis, et ire
scientias divinas.  Nec omne illud delectamen quod perdidit Eva,
valuit, idest, tenuit genas meas nitidas rore (quia in illo loco
non generatur ros nec pruina; ideo que sunt ibi, sunt nitida a
rore): nec quodcumque, idest quantumcumque, perdidit antiqua
mater, idest Eva, tenuit genas nitidas rore, quod lacrymando non
redirent atre, idest quin lacrymarer, etc. 

	|55-57.~  Dantes, quamquam Virgilius recedat, non plangas
etiam, non plangas adhuc, quia plangere tibi convenit, idest
oportet, per aliam stratam, idest alia de causa. 

	|58-63.~  Ponit bonam comparationem, volens ostendere
quomodo fecit secum Beatrix.  Sicut admiralus, scilicet ille qui
habet dirigere classem galearum et navium, et in illis precipere,
qui modo est in puppi galee, nunc in prora, ad confortandum
remigantes ut bene et sollicite remigent, et corrigere pigros;
sic apparuit ipsi Danti, quod super curru in sinistro latere
terribilis et terribiliter loqueretur sibi hec domina. 

	Quasi admiralus, qui in puppi et prora venit ad videndum
gentem que ministrat, idest facit officia sua serviendo, per alia
ligna, idest galeas vel naves, et ad bene faciendum ipsam
incorat, idest confortat; sic super latere currus sinistro,
quando me volvi ad sonum nominis mei, quod ex necessitate hic
registratur, idest scribitur, [vidi dominam, etc.].  Ista domina
reprehendere vult Dantem, et conservat ultimate verba asperiora
tamquam proterva et turbata.  Nomen Dantis hic de necessitate
ponitur, non propter superbiam, sed ut acrius et fortius purgetur
et corrigatur. 

	|64-66.  Vidi dominam, que michi apparuit prius.  Vidi la
donna, che prima m'appario~: hec est tertia pars huius capituli,
in qua ponitur increpatio quam fecit domina auctori, ut patebit
in littera, que satis plana est. 

	Vidi dominam, que michi prius apparuit, idest paulo ante
in curru, velatam sub angelico festo (quia angeli ministrabant
flores), dirigere oculos ad me circa rivum, ut me increparet. 

	|67-72.~  Quamquam velum, quod ex capite eius
descendebat, circumdatum a fronde Minerve (quia arbor olive est
consecrata, idest dedicata, Minerve, idest dee sapientie), non
permicteret eam apparere manifestam (dictum est, quia Sacra
Scriptura sub figura noscitur); realiter, adhuc in actu proterva,
idest alterata vel indignita, continua[vi]t, sicut ille qui
dicit, et callidiorem, idest asperiorem, sermonem retro sibi
servat, idest vult ultimo dicere asperiora. 

	|73-75.~  Respice bene; bene [sum], bene sum Beatrix;
quare distulisti accedere ad montem? (vult dicere auctor, quod
licet sua domina esset cooperta, perpendit tamen quod erat irata
propter verba que dixit.  Qualis vita fuit tua? dedisti te aliis
scentiis: dereliquisti me et sequutus es malam vitam et vitiosam,
et expendisti tempus tuum in vanitatibus.  |Realiter~ sicut
regina omnium aliarum scientiarum.  |Proterva~: idest tenax
contra ipsum) quare, idest quomodo, fecisti te dignum venire huc
ad montem?  Quare tardasti?  Nesciebas tu quod hic est homo
felix, idest status vite perfecte?  Dictum est superius quod iste
hortus, Paradisus, delitiarum, figurat statum vite virtuose et
perfecte.  

	|76-78.~  Oculi mei ceciderunt in clarum fontem, idest
inclinati sunt in fluvium Lethes; sed videns me in illo, quia
vidi me fuisse peccatorem, traxi ad herbam, scilicet propter
verecundiam: tanta verecundia michi gravavit frontem. 

	|79-81.~  Sic mater filio apparet superba, sicut ipsa
apparuit michi; ex quo de amaro, idest amarum, sentit sapor
pietatis acerbe.  Nota quod quando mater irata [est] contra
filium, maledicit filio, augurando sibi malum; sed hoc non facit
mater ex contumelia, sed ex quadam pietate, quia mater est dulcis
in effectu.  Sic fecit Beatrix cum Dante, quia dicebat sibi
aspera verba non propter contumeliam, sed propter quamdam
correctionem, quia ipsa optabat bonum ipsi Danti. 

	|82-84.~  Modo ponitur aliqua consolatio, quam recipit
hic Dantes, tam acriter redarguitus, quia illi angeli cantaverunt
partem illius psalmi: In te, Domine, speravi, non confundar in
eternum.  Sed quando devenerunt canendo ad illum versum:
Statuisti in loco specioso pedes meos; tacuerunt, nec
processerunt ultra, quia ille psalmus ultra talem versum non est
ad propositum presentis materie.  Ideo illi angeli cantarunt, ne
Dantes propter duram increpationem se desperaret. 

	Iam tacuit, et angeli cantaverunt statim: In te, Domine,
speravi; sed ultra Pedes meos non transierunt.  Quasi dicant
angeli: Licet iste peccaverit, nunquam tamen recessit a spe, nec
cecidit in desperationem. 

	|85-93.~  Nunc ponitur una comparatio, qua vult auctor
ostendere quid fecit, quando talia audiebat.  Nota quod montes,
qui incipiunt in Calabria et veni[un]t per Regnum, quousque
dividunt partes Regni, appropinquant ad Tagliacotium, demum
dividunt territorium Romanum a Marchia, demum dividunt Tusciam a
Romandiola, demum Lombardiam a territorio Ianuensi et ab Alamania
superiori, scilicet Austria, demum procedunt ad partes
Forolulianas, etc., auctor vocat dorsum Ytalie.  Super istos
cadunt multe nives, et maxime quando spirant venti aquilonares,
vel illi qui sunt inter aquilonem et orientem, et tunc nives
congelantur, nec aqua stillat ex eis; quando vero spirant venti
meridionales, tunc nives liquefiunt, et aqua stillat fluitque et
discurrit.  Sic accidit hic auctori: dum domina dicebat aspera
verba, non poterat, pre confusione et dolore, loqui nec emictere
lacrymas; sed quando illi angeli cantaverunt psalmum illum,
propter quem psalmum habuit auctor bonam spem, tunc cum labore
prorupit in lacrymas, et quasi in vocem raucam.  Tamen arbores
que sunt super montes predictos, auctor vocat trabes.  Tunc sic
ad textum. 

	Sicut nix inter vivas trabes, per dorsum Ytalie,
congelatur, sufflata et stricta a ventis sclavis (quia ad Ytaliam
de partibus Sclavonie spirant et veniunt venti frigidissimi: sunt
Borea, Grecus, etc.); demum liquefacta in seipsam stillat, solum,
idest dummodo, quod terra, que perdit umbram, spiret (idest pars
meridionalis, que in meridie non permicteret fieri umbram, si
homo staret rectus in medio ad solem), ita quod apparet ignem
fundere, idest liquefacere, candelam; sic fui sine lacrymis et
suspiriis ante cantum illorum, qui notant semper retro notas
eternorum circulorum.  Idest isti sancti, qui scripserunt sacros
codices, sicut David, qui fecit illum psalmum, quem angeli hic
cantarunt, omnia didicerunt secudum influentiam et inspirationem
datam eis a Deo. 

	|94-96.~  Sed postquam ego intellexi in dulcibus
temperationibus, idest concordantiis, vel consonantiis, eorum,
commensuratis, michi apparuit ac si dixissent: Domina, quare
ipsum sic discerpis, idest consumis? 

	|97-99.~  Gelu, quod michi erat circa cor de pectore
(quia cor est in pectore) restrictum, spiritus, idest inflatus,
et aqua factum est, et cum angustia ex ore et oculis exivit de
pectore, scilicet lacrymando et spuendo.  Dantes hic fuit
patientissimus: tamen [poterat] pro se allegare doctores sanctos,
qui usi sunt poesi.  Nonne sanctus Augustinus fuit maximus poeta? 
Hieronimus maximus orator et poeta? videantur Epistole sue;
videatur Sanctus Ambrosius in libro De officiis.  Numquid fuit
verberatus, improperataum sibi quod erat Ciceronista et non
Christicola, quia portabat semper secum Ciceronem et spernebat
Bibliam?  Posset hic queri, si licet Theologis vacare philosophie
et poesi?  Et auctoritatibus Hieronimi adducens unum novum, dicit
quod doctores Sacre Scripture bene possunt uti philosophia et
auctoritatibus et poetis, non propter ponere finem in illis, sed
propter reducere talia ad propositum bonum, et extrahere ab ipsis
quidquid boni est ibi.  Nam Deus docuit furari aurum Egyptiorum
et argentum, idest sapientiam paganorum et eloquentiam.  Per
aurum intellige sapientiam, per argentum eloquentiam.  Sed
propter pompam non licet Theologis uti talibus. 

	|100-108.~  Ipsa tamen firma super dextro latere currus
stando, ad substantias pias convertit verba sua, idest ad
angelos, qui pie dicebant pro auctore (licet non esset facienda
comparatio a Dante, qui est peccator, ad angelos, qui sunt
confirmati in bono proposito): Vos vigilatis in eterno die, ita
quod nox nec sompnus vobis non furatur passum, quem faciat
seculum per suas vias (idest omnia vos facitis ad bonum finem,
quia omnia reducitis in Deum; et nec ignorantia, figurata per
noctem, nec negligentia, figurata per sompnum, potest vos
removere a bene operando per vias mundanas; quod non accidit de
isto, qui deviavit a via recta et sequutus est vitia); unde meum
responsum est cum maiori cura, quod, idest ut, me intelligat
ille, qui ultra flumen plangit, ut [sint] culpa et dolor unius
mensure, idest ut gemat sicut peccavit. 

	|109-114.  Non solum propter operam.  Non pur per ovra~:
hec quarta pars huius capituli, in qua ponitur laus quam fecit
Beatrix de auctore, ut licentius reprehendat eum; et dicit: Iste
homo, pro quo rogatis, habuit optimam influentiam a celo, que
influentia fecit eum aptum ad virtutes, et etiam habuit
infusionem divine gratie: erat dispositus ad omne bonum, sed ex
malitia deviavit.  Non solum propter operam, idest influentiam
rotarum magnarum, idest cursuum celestium, que dirigit quodlibet
semen ad aliquem bonum finem, secundum quod stelle sunt sotie
(idest secundum coniunctionem planetarum, quia aliter influit
Iuppiter coniunctus cum Saturno, et aliter coniunctus cum Venere,
vel cum Marte; aliter influit sol quando est in Ariete, et aliter
quando in Tauro); sed propter largitatem gratie divine, que ita
altos vapores habet ad eorum pluvium, quod nostre visiones ibi
non vadunt vicine, idest quod nostri intellectus non possunt
tantum videre nec considerare. 

	|115-120.~  Ecce bonam comparationem, de campo bene
cultivato et non bene cultivato, ad nostrum intellectum et
nostram voluntatem, si dirigantur a ratione aut non.  Si ager sit
bene cultivatus et bene pinguis, et ponatur in eo malum semen,
facit habundanter malum fructum.  Et sic est intellectus bene
aptus: si dat se vitiis, peximus efficitur.  Iste fuit talis in
sua vita nova, idest quando erat adolescens, virtualiter, quod
omnis habitus dexter fecisset in eo mirabilem experientiam, idest
operationem, provam.  Sed tantum malignum magis, et magis
silvestre, efficitur territorium cum malo semine non evulso,
idest separato vel diviso, quantum ipsum habet plus de vigore,
idest humore, terrestri. 

	|121-123.~  Aliquo tempore sustinui eum cum meo vultu,
monstrando oculos iuvenculos sibi (secunda est pulchritudo Sacre
Scripture, que ducit ad beatitudinem; et illa est que tractat
solum de supernis et eternis rebus: prima pulchritudo est, quando
tractatur etiam de humanis et moribus.  Secunda significatur per
adolescentiam; prima per iuventutem), mecum ipsum ducebam in
rectam partem conversum. 

	|124-126.~  Statim quod in limine fui mee secunde etatis,
et mutavi vitam, iste se subtraxit michi et dedit se altere,
sicut dictum fuit in uno preambulo in Inferno.  Oportet hic sepe
transire de sensu hystorico ad figuralem, et e converso. 

	|127-135.~  Quando a carne ad spiritum eram ascensa
(litteraliter, quando vita mea corporalis defecit, dum moriebar,
vita mea ascendit ad spiritum, idest ut spiritus et anima
separata a corpore vixit), et pulchritudo et virtus michi
creverant (quia anima est pulchrior corpore, et virtus
intellectualis tunc liberior est), fui ego sibi minus cara et
minus gratuita (figuraliter quando Theologia invalebat et
subtilius intelligebatur ab ipso auctore, ipse dimisit studium
Theologie, et dedit se poesi); et convertit passus suos, idest
appetitus suos, per viam non veram (idest ad res temporales, ad
statum in Florentia, ad partem Albam), ymagines bonorum sequendo
falsas, que nullam promissionem reddunt integram (quia res huius
mundi promictunt letitiam, et raro evenit sicut promictunt).  Nec
impetrate inspirationes michi valuerunt, cum quibus et in sompno
et aliter eum [revocavi]: ita parum illas existimavit, nec
propter illas voluit sequi viam rectam, sed deviavit vadens ad
vitia. 

	|136-141.~  Tantum infra cecidit, quod omnia argumenta,
idest remedia, ad salutem erant iam curta, idest brevia, excepto
quam monstrare sibi perditas gentes.  Pro isto visitavi ostium
mortuorum, idest ivi ad Virgilium, qui erat inter mortuos in
Inferno, et illi, scilicet Virgilio, qui eum conduxit, preces mee
plangendo fuerunt porrecte. 

	|142-145.~  Altum fatum Dei, idest divina ordinatio,
esset ruptum, idest esset destructa divina ordinatio, si per
flumen Lethes hic transisset, et tale epulum gustaretur sine
aliquo |scotto~, idest aliqua solutione penitentie, que lacrymas
emictat, idest si iste ad vitam beatam [vellet ire], et non
peniteret de suis excessibus.

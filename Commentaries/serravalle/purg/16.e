	|SUMMARIUM.~  In sextodecimo capitulo, quod incipit:
^Buium, sive tenebra, sive obscuritas, Inferni~, auctor ponit
penam iracundorum, sive eorum qui fuerunt involuti in vitio ire. 
Primo ponitur pena ire isto modo.  Pena iracundorum est talis. 
Ibi est unus maximus fumus, ita tenebrosus et obscurus, quod nec
in Inferno, nec in aliqua nocte, privata lumine lune et
stellarum, sunt alique tenebre ita obscure, sicut erat iste
fumus, qui erat hic, in quo stant isti irosi sive iracundi. 
Talis fumus est nigerrimus et amarus; et hoc ad denotandum quod
illi qui sunt irosi et iracundi, habent intellectum obscurum,
tenebrosum, quia ira impedit animum ne quis possit discernere
verum.  Qui igitur vult purgari a vitio ire, debet ymaginari
naturam et proprietatem ire.  Nota quod fumus nascitur ex igne:
ira est ignis accensus, vel accensio sanguinis, circa cor, et
ille ignis parit fumum et obscuritatem, quam inducit in mentem. 
Et sicut non est dare fumum sine igne; ita ira non datur sine
fumo, idest sine obscuritate mentis, quam obfuscat et obtenebrat. 
Dicit auctor, quod propter illum fumum ipse adhesit Virgilio; et
sicut cecus sequitur ducem suum, sic hic auctor ibat post
Virgilium.  Isti iracundi, qui hic in isto fumo puniuntur, dicunt
continue orando: Agnus Dei, qui tollis peccata mundi, miserere
nobis.  Demum, in isto capitulo auctor facit unam pulchram
questionem uni spiritui, vocato Marco Lombardo, qui eam solvit
optime.  Questio est ista.  Tanta vitia, que regnant in
hominibus, et quod homines sint tam vitiosi, unde est hoc? an a
celo et fato, vel a malitia hominum?  Quia aliqui dicunt: Si sum
malus, hoc procedit a mea mala constellatione.  Solvit eam Marcus
dicens, quomodo, non a celo, sed a malitia hominum, hoc
procedit; et docet quomodo anima incipit depravari et quomodo
oportet pueros bene educari.  Demum iste Marcus narrat
mutationem morum Lombardie.  Dicit etiam hic auctor, quod magna
causa, quare homines sunt vitiosi, procedit a malo exemplo
pastorum Ecclesie, qui bene predicant et consulunt, et male
vivunt et male exemplificant. 

	|Proemio.~  ^Obscuritas Inferni.  Oscuro d'Inferno~:
istud est sextumdecimum capitulum huius Purgatorii, in quo
tractatur de pena, per quam purgantur irosi et iracundi, sive in
quo purgatur vitium ire; et dividitur in quatuor partes.  In
quarum prima tractatur in generali de purgatione ire.  In
secunda, que incipit ibi: 

     Or tu qui es, qui nostrum fumum findis; 
     Or tu chi sei, che 'l nostro fumo fendi, 

introducit auctor unum spiritum modernum singularem, qui fuit
maxime promptus ad iram. 

	In tertia movet unam pulchram questionem predicto
spiritui, qui nobiliter eam solvit; que tertia pars incipit ibi: 

     Ego ad illum per fidem;  
     E io a lui per fide, 

In quarta parte, que incipit ibi: 

     Super patriam quam; 
     In sul paese ch'Adice riga, 

spiritus predictus recitat mutationem morum, auctori, lombardorum
modernorum.  

	|1-9.~  Quantum ad primum, auctor, continuando dicta
dicendis, describit in generali penam, quam sustinent iracundi in
Purgatorio, quia ipsi stant in fumo uno, nigerrimo, spississimo,
amarissimo, qui nedum obcecat oculos et impedit ne videant, sed
etiam ipsos affligit propter suam densitatem.  Quod facit auctor,
ad denotandum quod ille, qui vult se purgare et mundare de vitio
ire, sive iracundie, debet ymaginari naturam et proprietatem ire;
et ille est bonus modus purgandi, sive emendandi, tale vitium. 
Fumus nascitur ex igne: ira est accensio ignita sanguinis circa
cor et appetitus vindicte, et ille ignis parit fumum, scilicet
obscuritatem mentis.  Et sicut non est dare fumum sine igne; ita
ira non est sine fumo, idest cecitate mentis, quam obfuscat et
obtenebrat.  E[s]t igitur sententia talis: quod per totum tempus,
quo auctor fuit in Inferno, cuius circuli sunt omnes tenebrosi,
ned per totum tempus quo vixit in mundo, vidit ita densas
tenebras, sicut erat tenebra que erat in hoc loco.  Dicit
igitur: Buium, idest obscuritas, Inferni, et noctis private ab
omni planeta sub paupere celo, quantum esse potest nubibus
obtenebrate, idest obscurate, vel cooperte (nox, de sui natura,
semper est obscura; sed quando nulla apparent sidera, tunc est
obscurior: ideo dicit noctis private omni planeta.  Celum
dicitur pauper et egenum, quando est spoliatum suis ornamentis,
que sunt stelle), non fecerunt visui mei ita grossum velum, idest
non abstulit michi ita in totum visum velando, sicut ille fumus,
scilicet quem invenimus in introytu circuli, qui ibi nos
cooperuit, nec ad sentiendum ita asperi pili (idest non solum
ille fumus erat obscurus, sed etiam in se erat lesivus ad
sentiendum, quia ledebat oculos propter sui obscuritatem et
densitatem.  Hoc probat; quia oculus meus non potuit stare
apertus; idest, oculus intellectualis hominis irati non potest
stare apertus; ymo quam cito homo ultra decentiam irascitur,
subito obscuratur intellectus.  Ideo dicit [Ovidius]: Memorem non
sinit esse sui ira virum; et Cato dicit: Impedit ira animum,
etc.); quod oculus stare apertus non sustulit, idest non est
passus; unde scorta mea, idest dux, sapiens et fida, michi [se]
accostavit, idest adhesit, et humerum michi obtulit.  Quasi dicat
Virgilius, sive ratio naturalis, ipsi auctori: Venias ad me, qui
offero humerum meum, o dulcis fili, quia nimis est difficile ire
per viam tenebrosam; idest nimis esset difficile hominem in ira
et iracundia recte discernere, quia ille fumus nimis ledit, idest
ira nimis impedit.   Deberet etenim omnis homo iratus facere
sicut fecit Plato.  Postquam, eundo per Egyptum et Gretiam et
Ytaliam visitando sapientes, rediit ad domum suam, reperit suos
agricolas sua bona dilapidasse; quos, ut vidit, voluit quasi
irruere in eos: sed temperans seipsum dixit: Nisi essem iratus,
ulciscerer de vobis; sed volo expectare ire recessum.  Etiam
Archita Tarantinus iam elevaverat baculum contra suum discipulum;
demum repressit se et dixit cuidam alteri: Castiga illum pro me,
quia magis deberem castigari ego, quam ipse, propter iram in quam
exarsi, quia nimis sum iratus. 

	|10-15.~  Vult auctor facere quamdam comparationem
cecorum ad cecos, sicut de iratis ad iratos [qui] hic
purgabantur, et dicit: Sicut cecus vadit retro suum ducem, ut non
deviet, vel ut non det de capite in rem, que ipsum molestet vel
forsan occidat (quasi dicat: Omnis iratus est cecus et plusquam
cecus, quia amisit lumen rationis.  Dicit, |occidat~: hoc dicit
propter illud quod tactum est in Inferno, scilicet quod iracundi
se percutiunt invicem, dilaniant membratim.  Scribit Titus de
quodam Tholomeo rege Egypti, veniente ad discordiam cum uxore
sua, et repellens eam: Accepit filium suum natum ex ea, et
dilaceratum proiecit in mari.  Dicit Titus quod hoc fecit, putans
quod magis attingeret filius matri quam patri); sic ibam ego per
aierem amarum et putridum, idest |sozzum~, idest turpem, vel
obscurum, auscultando meum ducem, qui dicebat semper: Cave quod a
me tu non sis |mozzus~, idest abscissus, vel quod a me non
separeris, vel discedas: idest cave, ne ex aliquo impetu ire tu
devies a rectitudine rationis. 

	|16-18.~  Iam ponitur ypmnus, quem uniformiter cantant
ille anime, que hic purgantur; Agnus, Agnus Dei, qui tollis
peccata mundi, miserere nobis; et quem repetunt sepissime, quia
in tali oratione apparet quod ille anime se humiliant, petendo
veniam: qui est optimus modus obtinendi misericordiam.  Dicit
etenim Aristotiles in libro secundo Rethorice sue, quod multi
sunt modi ad placandum iram offensi; qui sunt septem: sed inter
alios precipuus est ille, scilicet, quod ille, qui offendit
alium, humiliet se offenso, et [ab] ipso veniam petat; nam sic
ira offensi cessat.   Ponit autem exemplum de canibus, qui non
mordent prostratum ante se.  Et ideo, quia iste anime leserunt
Deum in iracundia, iam non possunt melius facere quam sic se Deo
humiliare, sicut et faciunt.  Ego sentiebam voces; et quelibet
apparebat, idest videbatur, precari pro pace et pro misericordia,
Angelum Dei, qui peccata lavat, quia misericordia opponitur ire. 

	|19-21.~  Solum Agnus Dei erant ipsorum exordia: unum
verbum erat in omnibus (Agnus assimilatur Deo tamquam animal
humillimum: unum verbum erat in omnibus, quia in mundo fuerant
discordes propter iracundiam; nunc, dum purgantur, sunt
unanimes), ita quod apparebat, idest videbatur, inter ipsos omnis
concordia. 

	|22-24.~  Illi sunt spiritus, magister, quos ego audio?
dixi ego: et ipse ad me: Tu verum apprehendis, idest dicis, et
iracundie vadunt solvendo nodum, idest purgando debitum, sive
peccatum, ire.  Dicit Oratius quod ira est brevis furor; sed
iracundia est ira inveterata. 

	|25-27.  O tu qui es, qui nostrum.  Or tu chi sei, che'l
nostro mondo~: hec est secunda pars huius capituli, in qua
ponitur unus specialis spiritus modernus, qui fuit valde promptus
ad iram.   Hic fuit unus venetus, qui vocabatur Marcus Lombardus,
vel quia erat de domo Venetiarum, sic vocata domus Lombardorum,
vel quia multum practicabat in partibus Lombardie.  Hic homo fuit
magnus aulicus, idest practicabat in aulis dominorum.  Erat satis
prudens et intelligens.  Hic componebat pacem inter dominos,
ordinabat connubia et parentelas.  Fuit valde curialis et
liberalis; fuit multum moralis, [esto] quod aliquando vincebatur
ab ira, quod comuniter accidit talibus hominibus sic viventibus,
quemadmodum ipse vivebat.  Et hic est notandum, propter id quod
dicitur, scilicet |divideres tempus per kalendas~, quod in isto
mundo dividitur tempus per annos, scilicet menses, ebdomadas,
dies, horas, per kalendas, per ydus, per nonas, ut patet in
kalendario: nam kalende, ydus, nonas, propter multas causas
reperta sunt, maxime propter nundinas.  Tempore antiquo fiebant
nundine, sicut et nunc fiunt, et ibant mercatores a longe,
portantes mercimonias suas.  Latrones latitabant et
depredabantur sepe ipsos mercatores; ideo hec astutia fuit
inventa de kalendis, ut latrones ignorarent tempus nundinarum, et
tempus, quo pertransibant mercatores per passus dubios, et
scribebant: Nundine fient duodecimo kalendas aprilis.  Putabant
quod illa dies esset duodecimus aprilis, et erat vicesimus primus
martii.  Et idem accidebat de nonis et de ydibus, qui erant
termini eis non noti.  Iam dividere tempus sicut fit in
kalendario, non contingit fieri nisi in hoc mundo; in alio non,
quia ibi non dividitur tempus, sed attenditur eternitas
solummodo, etc. 

	Or tu qui es, qui nostrum fumum findis, idest dividis, et
de nobis loqueris ita ac si divideres adhuc tempus per kalendas,
idest si adhuc viveres? 

	|28-30.~  Modo auctor coniurat spiritum, reddendo se
benivolum et attentum, maxime quia permictit sibi dicere mira et
inaudita.   Sic per unam vocem dictum fuit; unde magister michi
dixit: Responde et interroga, si hinc itur sursum.  

	|31-33.~  Et ego, scilicet dixi: O creatura, que te
mundas, ut redeas pulchra ad illum qui te fecit, mirum audies, si
me secundas, idest sequeris. 

	|34-36.~  Ego te sequar quantum michi licet, idest si
venies post me, quia nulla anima in Purgatorio potest exire suum
circulum, donec sit purgata; respondit; et si videre, idest nos
ad invicem, fumus non permictit, auditus nos tenebit iunctos in
illam vicem, idest locum illum.  Idest si fumus impedit nos, ut
non videamus unus reliquum, saltem locutio tenebit nos
coniunctos. 

	|37-45.~  Iam ecce mirum, quod dicturus erat auctor illi
spiritui.  Tunc incepi, scilicet loqui: Cum illa fascia, idest
cum illo corpore, quam mors dissolvit, vado sursum, et veni huc
per infernalem ambasciam, idest angustiam.  Et si, scilicet pro
quia, Deus me in suam gratiam reclausit, tantum quod vult quod
videam suam curiam per modum in totum extra modernum usum, quia
nullus vadit per talem speculationem poeticam sicut ego vado
(duo petit auctor ab isto spiritu: primum est, ut ipse indicet,
sibi quis ipse est, et si via, a qua erat, sit bona ad eundum
superius), non michi celes qui fuisti ante mortem, sed illud
michi dicas, et dic michi si vado bene ad passum; et tua verba
erunt nostri duces, nostre scorte. 

	|46-48.~  Nunc respondit spiritus dicens: Lombardus fui,
et fui vocatus Marcus (hic, licet practicaverit cum multis
dominis Lombardie, tamen plus stetit cum domino Riccardo, domino
Trivisii.  Hic semel fuit captus, et oportuit ipsum se redimi; et
quia talia fuit sibi imposita magna ultra quam posset solvere,
misit ad dominum Riccardum de Camino, dominum Trevisii, seipsum
se recomictendo.  Iste dominus Riccardus respondet, quod volebat
scribere omnibus dominis circum astantibus, ut iuvarent eum.  Quo
audito, iste Marcus misit iterum ad dictum dominum Riccardum:
Nolo quod istis tot dominis scribatis, quia nolo esse servus tot
dominorum.  Statim dominus Riccardus, recognita sua culpa, fecit
ipsum redimi absque alio adiutorio); de mundo scivi, et illum
valorem amavi (quia fuit valde virtuosus), ad quem nunc quilibet
distendit arcum quia modo non reperitur qui virtutem sequatur,
scilicet liberalitatis et curialitatis. 

	|49-51.~  Pro ascendendo sursum recte vadis.  Sic
respondit, et subiunxit: Ego te precor quod pro me preceris,
idest preces porrigas, quando supra eris, idest quando redieris
ad mundum. 

	|52-54.  Et ego ad eum.  E io a lui~: ista est tertia
pars huius capituli, in qua auctoris responsio ponitur, que est
talis.  Et ego ad eum: Per fidem me tibi ligo, quia fides est
fortius vinculum alio, facere illud quod a me queris: sed ego
|scoppio~, idest ^crepo~, vel affligor, inter unum dubium, si ego
me ab illo non spiego, idest explico. 

	|55-57.~  Prius erat simplex, et nunc factum est duplum
in sententia tua, que me facit certum hic et alibi illud ubi ego
ipsum accopulo, idest replico, vel recogito.  Sed habeo dubium
quod inflat mentem meam, de quo si non habeo exonerantem me,
idest si de ipso non declararer, medius creparem, idest creparem
per medium.  Hoc dicit auctor, quia videbat quod infinita mala in
mundo [erant].  |Accoppulo~: quasi dicat: Duo voces, sive duo
sermones, duorum spirituum modernorum, excitaverunt michi illa
duo dubia; scilicet sermo illius spiritus de Romandiola, scilicet
Guidonis de Duce de Bertenorio, et sermo tuus, quem paulo [ante
audivi] quando dixisti, ita quod primo dubitabam de uno, modo
dubito de duobus.  Primo dubitabam si totus mundus erat malus;
modo dubito de hoc, et etiam de causa tanti mali: idest, unde hoc
est, quod totus mundus sit privatus virtutibus et plenus vitiis,
utrum hoc veniat a celo, sive a constellatione, sive a malitia et
corruptela hominum; et bene apparet in universo, quia quasi omnis
natio prava est nunc et mala.  Nunc accoppulo, idest coniungo,
cum illo quod dixit ille spiritus de Romandiola. 

	|58-60.~  Mundus est bene ita in totum derelictus ab omni
virtute, sicut tu michi sonas, idest narras, et malitia
[gravidus], idest pregnans et coopertus; sed precor quod michi
dicas causam, ita quod illam videam, idest cognoscam, et quod
illam monstrem aliis, quia in celo unus, et unus, idest alter,
hic infra, idest in terra, illam ponit.  Idest quidam dicit quod
celum, sive constellatio, facit bonos homines et malos; quod
tamen est falsum: alius dicit quod malitia nostra, fundata in
libero arbitrio, est causa tantorum malorum; quod in rei veritate
verum est, quod liberum arbitrium infernius est, idest in mundo,
inter nos, est causa bonorum morum et malorum. 

	|61-66.~  Iam Marcus, volens respondere, suspiravit et
traxit unum suspirium, quod fuit signum doloris, dicens: Hec
opinio, scilicet quod celum sit causa malignitatis hominum, [est
falsa].  Et dixit: Certe, mundus est cecus, idest homines mundi,
qui sic dicunt, sunt ceci, idest ignorantes, et tu venis ab illo
mundo ceco.  Idest es ne tu forte de illis cecis, idest
ignorantibus, habentibus talem opinionem, quod celum sit causa
malignitatis hominum?  Altum suspirium, quod dolor strinxit in
eum, idest in Marcum, misit extra prius, et postea incepit,
scilicet dicere: Frater, mundus est cecus, et tu venis bene ab
illo.  Idest tu es de illis cecis.  Tu deberes credere, sine
aliquo scrupulo erroris, quod malitia vestra est et provenit,
quod mundus sit ita pravus, et non a celo, idest a
constellatione. 

	|67-69.~  Vos qui vivitis, omnem causam reducitis solum
sursum ad celum, ac si totum omnia inferiora moveret et secum de
necessitate.  Quasi dicat, quod si celum movet et inclinat etiam
animos, tamen non potest necessitare animos hominum.  Procul
dubio, etiam aliqui probi fuerunt istius opinionis, quod celum
omnia necessitaret hic in istis inferioribus; hec tamen est
contra mentem Aristotelis in Ethicis et omnium philosophorum bene
sentientium.  Unde hic est aliquantulum insistendum. 

	Nota quod aliqua eveniunt in mundo de necessitate, que
non possunt, iuxta opinionem philosophorum, impediri, scilicet
que habent predeterminatam causam, sicut sunt solis et lune
versiones, sive revolutiones; et ita evenerunt semper et de
necessitate.  Aliqua non semper, sed frequenter, eveniunt, sicut
pluvie in yeme et frigora, et calores in estate.  Aliqua eveniunt
raro et non frequenter, et in istis sunt casus et accidunt
fortunia et infortunia.  Aliqua sunt, que non sunt in potestate
nostra, sicut preterita, et necessario sunt posita, et nec illa
possumus facere nec impedire, sicut solis ortum et occasum. 
Aliqua sunt, que possunt fieri et non fieri, que sunt in
potestate nostra ad faciendum illa vel non; et circa ista
versantur vitia et virtutes, vituperia et honores.  Modo si talia
commictimus [vel] facimus virtuose, meremur honorem et gloriam;
si vitiose, meremur verecundiam: et circa hec consistit
moralitas.  A libero arbitrio habemus, quod simus virtuosi
moraliter, et quod etiam simus vitiosi.  Modo ad vitia et ad
virtutes a celo aliqui inclinantur; a quo tamen non possunt
necessitari, nec ad bene nec ad male operandum.  Nam si celum
cogeret et violentaret homines ad bene vel ad male operandum,
sequerentur omnia ista inconvenientia.  Primo, quod nulla esset
libertas arbitrii.  Secundo, quod omnes leges, omnia statuta,
essent vana.  Tertio, quomodo elective bonorum operum et bonorum
operationum?  Ad quid tantum laborasset ipse Aristotiles in
Ethicis circa virtutes et vitia?  Ad quid esset inventa iustitia,
que punit malefactores premiatque benefactores, si celum
violentaret homines ad bene faciendum vel male faciendum?  Certe
ad nihilum esset iustitia.   Proterva est igitur illa opinio, que
ponit celum disponere omnia inferiora de necessitate.  Notandum
est quod aliqui sunt motus in nobis, qui dicuntur primi, aliqui
secundi.  Primi dicuntur non esse in potestate nostra, quia
proveniunt naturaliter: sicut, si primo videns magna pericula,
serpentes, leones et horribilia, si talia michi displicent, hoc
est naturaliter, nec est, [in] vidente talia primitus, talis
displicentia in sua potestate; et ex hoc non est quis laudandus
nec vituperandus.  Similiter, si quis videns valde delectabilem
[rem], primo habet complacentiam de talibus delectationibus et
pulchris, non peccat nec meretur, quia talis primus motus non est
in sua potestate. 

	Postea sunt secundi motus: idest quando quis, facta tali
apprehensione rerum delectabilium et tristabilium, in talibus
delectatur, et proponit, elegit, disponit et preparat se ad
faciendum.  Et isti secundi motus sunt bene in nostra potestate,
et circa tales accidit verecundia vel honor.  Vult dicere auctor,
quod [licet] celum causet primos motus in nobis, non tamen causat
secundos.  Et etiam si causaret secundos motus in nobis, non
tamen posset illos necessitare, quia in nobis [est] principium
electivum, scilicet liberum arbitrium, quod non potest violentare
ipsum celum.  Licet ipsum celum aliquando inclinet, liberum
arbitrium habet pugnare cum celo et preliare, et semper potest
vincere; quia, quamquam celum inclinet ad hoc vel aliud, ipsum
liberum arbitrium potest illud facere, si vult, et non facere, si
non vult.  Ideo dicit Tholomeus: Sapiens dominatur astris, idest
vincit inclinationem celi et constellationem: et sic nostrum
liberum arbitrium libere subiicitur Deo et divinitati; et illa,
scilicet divinitas, arat animam puram et nitidam et nihil
scientem.  Ideo dicit Philosophus, quod anima nostra in primo suo
esse est tamquam tabula rasa, in qua nihil est depictum, sed
demum addiscit, etc. 

	|70-72.~  Si sic esset, in vobis liberum arbitrium esset
destructum, et non esset iustitia pro bono letitiam, et pro malo
habere luctum.  Idest, si celum violentaret homines ad faciendum
illud bonum et illud malum, leges et iura non possent premiare
benefacientes et punire malefactores, iuste; et sic frustra
acquirerentur virtutes morales per consuetudinem longam bonorum
morum, que sunt habitus electivi bonarum operationum. 

	|73-78.~  Celum motus vestros initiat; saltem, supple,
primos: non dico cunctos; quod dicit pro secundis motibus: sed
posito quod dicam, lumen datum est vobis, idest liberum
arbitrium, ad bonum et ad malum, et liberum velle quod se fatigat
in primis battagliis, idest preliis, cum celo (quia primi motus
non sunt in potestate nostra: sed tale liberum velle potest
resistere ipsi celo); postea vincit totum, si bene se nutrit,
idest si bene nutritur et gubernatur. 

	Dicere posses: Quare Deus concessit celo, quod inclinare
posset homines ad celum?  Sed ista petitio est satis indecens,
ymo fatua.  Nonne visio auri movet te?  Sapor vini nonne movet
gustum? tamen vinum non est culpandum, si tu inebriaris, quia
vinum non cogebat ad bibendum inordinate.  Celum disponit ad
aliquem morbum; et tamen medicus bonus liberabit te a tali morbo,
et expellet illam infirmitatem, ad quam te disposuit celum,
contra inclinationem celi.  Nota quod textus dicit: |Non dico
cunctos~, scilicet motus: videtur hic auctor velle dicere quod
Deus possit movere mentem sancti vir, et forte sepe movebat, sine
aliqua influentia celi: natura etenim divina fortior est celo;
nam a Deo dependit celum et tota natura, ut ait Aristoteles. 

	|79-81.~  Maiori fortitudini et meliori nature liberi
subiacetis; et illa, scilicet natura divina, creat in vobis
mentem, idest animam, quam celum non habet in sua cura, idest in
sua potentia, idest celum non potest talem mentem [necessitare]. 
Nota quod fuit semel in Ytalia quidam magnus medicus, astrologus
et philosophus, et erat solempnis homo, magne reputationis et
fame, cuius nomen erat magister Petrus de Abana (villa est prope
Paduam), qui tenebat talem opinionem, quod celum causaret omnia
hic in istis inferioribus de necessitate.  Hic talis medicus
misit unum suum familiarem servum ad faciendum unam
ambas[s]iatam, qui servus vadens diu stetit antequam rediret ad
dominum suum.  Dum tandem rediret, dominus turbatus voluit
propter iram servum huiusmodi verberare, seu percutere.  Tunc
dixit: Domine mi, fateor me errasse et nimis; sed antequam me
percutias, audi duo verba pacifice: tu scis, secundum opinionem
tuam, quod omnia nostra talia opera eveniunt de necessitate; ergo
fuit necesse quod sic et in tantum tardarem.  Medicus, propter
hec verba adhuc magis turbatus et ira accensus, dixit: Necesse
est quod te percutiam cum isto baculo.  Tunc servus, qui habebat
magnum gladium apud se, dixit: Domine, eodem modo necesse est
quod te feriam cum isto gladio.  Tunc dixit medicus: Nunc te
magis diligo; et promicto tibi, quod talem opinionem falsam
ammodo non tenebo, ymo omnibus ipsam dissuadebo. 

	|82-84.~  Modo Marcus declarat auctori, unde provenit
quod mundus sit ita pravus, dicens: Ergo si mundus pravus deviat,
idest a via bonorum morum et virtutum, in vobis est causa,
scilicet vestra prava malitia; in vobis queratur, talis causa
scilicet: et ego tibi de hoc ero nunc verus explorator, idest
declarabo te bene de hoc. 

	|85-90.~  Hic est notandum, quod Deus omnes creaturas,
antequam producat eas in esse reali, intuetur eas ab eterno in
esse ideali.   Ista divina intuitio, sive contemplatio, est ars
divina.  Tunc sic de anima humana, quam Deus contemplatur
idealiter, priusquam faciat eam in esse reali: que anima, dum
fit, nihil scit, et est facta ad similitudinem puelle, que,
scilicet puella, plangendo et ridendo, sequitur pueritiam, et
libenter sequitur id, et redit ad illud, quod eam delectat, et a
quo habet solatium.  Exit a manu illius, scilicet Dei, qui illam
intuetur, scilicet contemplando, priusquam sit, scilicet facta in
esse reali, ad similitudinem puelle, que, scilicet puella,
plorando et ridendo pargolizzat, idest puerizat, idest pueriliter
agit, vult, cupit, anima simplex, que nihil scit, ymo est sicut
tabula rasa, etc., salvo quod, mota a leto Factore, libenter
redit ad id quod eam solatiatur. 

	|91-96.~  Parvi boni primo sentit saporem, idest rerum
sensibilium; ibi decipitur et retro illud, scilicet parvum bonum,
currit, si dux vel frenum, idest magister vel doctrina, non
torquet, idest corrigit, vel dirigit, suum amorem.  Anima pueri,
etiam in ventre matris, incipit sentire res sensibiles, et sic in
lacte nutritur et statim delectatur in rebus sensibilibus; ita
quod prius habet delectationem sensibilium quam spiritualium.  Et
sic libenter pueri sequuntur sensibilia, et sic deviant a via
morum, nec illam ingrediuntur, nisi habeant bonum magistrum, qui
eos corrigat et dirigat.  Ideo dicitur per sapientes, quod pueri
in teneritate sunt erudiendi et corrigendi: Quod nova testa
capit, inveterata sapit.  Deberent etiam instrui pueri de bona
fide; aliter homines crescentes, seu pueri, ingrediuntur vitia et
hiis assuescunt.  Ideo dicit auctor: Unde convenit, idest
oportet vel necesse est, legem pro freno ponere, convenit, idest
oportet, regem, idest directorem, habere, qui discerneret, idest
discernere doceret, vere civitatis, idest bone moralitatis, sive
civilitatis, saltem turrim, idest primordia bonorum suorum, vel
benefaciendi. 

	|97-99.~  Leges sunt, sed quis ponit manus ad illas?
idest quis observat illas?  Nullus; eo quia pastor, qui precedit,
ruminari potest, sed non habet ungulas fixas.  Hic est notandum,
quod in lege Moysi Dominus Deus precepit, ut Levitici
quartodecimo capitulo, de quibus quadrupedibus animalibus non
liceret populo comedere, nisi talia quadrupedia ruminarent et
haberent ungulas fixas.  Hic per ruminari intelligitur bene
dicere, bene consulere, bene predicare in prelatis: per ungulas
fixas habere intelligitur bene operare, bene exemplicare.  Modo
vult dicere hic Marcus, quod prelati bene possunt ruminari, et
bene ruminantur, idest bene predicant et dicunt; sed non bene
operantur, nec dant bona exempla populis et suis subditis. 

	|100-105.~  Nota etiam, quod Marcus vult dicere quod mala
exempla, que dant pastores Ecclesie, sunt causa quod populi
errent et male agant: qui videntes populi mala opera prelatorum
et eorum ad quos spectat alios corrigere, dicunt: Sic facit Papa;
sic faciunt Cardinale et Episcopi: quare nos non possumus
similiter facere et amplius?  Nos videmus quod prelati Ecclesie
amant, querunt, divitias, sequuntur delectabilia.  Aut sic facere
bonum est, et ideo sic faciunt; et tunc nos debemus eos sequi, et
facere similiter sicut ipsi faciunt: vel sciunt quod cumulare
pecunias, vacare delectationibus sensualitatis, est malum; sed
quia ipsi sciunt quod Deus est tantum misericors, quod omnibus
remictit, et ideo non abstinent, sic et similiter debemus sperare
in misericordia divina, et similia operari.  Bene dicit
Aristoteles, et sic etiam dicit Augustinus, quod pastores et
rectores deberent regere populos et dirigere, ymo pastores
reddere rationem de tot animabus, quot dederunt mala exempla,
quibus fuerunt causa male operandi. 

	Ex quo gens, que suum ducem videt solum ad illud bonum
ferire, idest intendere, unde ipsa est avida, idest quod ipsa
appetit, de illo pascitur et ulterius non querit.  Bene potes
videre quod mala conducta, idest malum regimen, est causa quod
mundus facit malum, et non natura, que sit in omnibus. 

	|106-108.~  Solebat Roma, que bonum mundum fecit, idest
bene mundum rexit, duos soles habere, idest directores, sive
illuminatores, scilicet summum Pontificem et Imperatorem, qui,
scilicet Papa et Imperator, utramque stratam, viam, scilicet
spiritualem et temporalem, faciebant videre, idest demonstrabant,
et mundi et Dei. 

	|109-114.~  Unus alium extinxit; et est coniunctus ensis
cum pastorali, idest unus vult prosequi utrumque officium; et
unum cum reliquo simul per vivam vim, videlicet, male convenit,
idest oportet, quod vadat.  Hoc hic dicitur propter papam
Bonifacium octavum.  Nam quando Albertus imperator fuit electus,
misit in Ytaliam, volens venire ad recuperandum ipsam Ytaliam. 
Sed Bonifacius papa preparavit se primo, ut summus pontifex
paratur; deinde ensem cinxit sibi, et vocatis ambassiatoribus
Imperatoris, dixit eis: Ego sum et volo esse utrumque, scilicet
volo esse Papa et Imperator, eo quia iuncti unus alterum non
timet.  Si michi non credis, ponas mentem, idest intuere bene,
quia omnis herba cognoscitur per semen; quia a fructibus eorum
cognoscuntur tales, etc. 

	|115-120.  Super patria.  In sul paese~: ista est quarta
pars huius capituli, in qua predictus Marcus recitat auctori
imitationem morum hominum de Lombardia, et iudicat de illis, quia
fuit, ut dictum est, aulicus, et habebat notitiam quasi totius
Lombardie.  Sed nota quod inter Padum, fluvium magnum Lombardie,
et Adicem fluvium, qui fluit per medium civitatis Verone,
continetur Marchia Trivisina.  Est autem magna patria et bona, in
qua solebant esse multi probi viri, valentes, virtuosi et
liberales, saltem antequam Fredericus imperator moveret guerram
et rebellaret se Pape; qui Fredericus persecutus est Ecclesiam
tempore quatuor summorum Pontificum, et tunc multi homines
sequuti sunt vitia. 

	Notandum est hic, quod homo vilis, quando reperit se
inter bonos et valentes viros magne fame et virtuosos et
magnificos, verecundatur.  Modo vult dicere hic Marcus, quod in
Lombardia et in ista patria, que est inter Adicem fluvium et
Padum alium fluvium, solebant esse multi valentes viri; sed modo,
quia nullus talis est ibi, ideo neminem virum vilem oportet
verecundari ire per talem patriam.  

	Super patria, quam Adex et Padus rigant [et] fluendo
balneant, solebant valor et curialitas reperiri, priusquam
Fredericus haberet rixam.  Idest: antequam Fredericus, de quo
dictum est, faceret guerram (tot guerras), solebant esse boni;
unde tunc viles verecundabantur stare inter illos: sed modo
quisque vilis potest transire securus, quia nullus virtuosus
reperitur, preter tres antiquos, in quibus quasi adhuc relucet
antiqua et nova etas, quibus tarde videtur quod Deus reponat eos
in meliori vita.  Quod dupliciter intelligitur: vel quod Deus eos
reponat in Paradiso in alia vita; vel quod Deus reducat meliorem
modum vivendi inter homines in illa patria, de qua dictum est
quod ipsa est inter Adicem et Padum.  Nunc potest secure illac
transire quicumque, scilicet vilis et vitiosus homo, dimicteret,
scilicet propter verecundiam standi inter valentes, ratiocinandi
cum bonis, vel appropinquari; idest quia nulli sunt ibi boni,
preter tres subaudi. 

	|121-126.~  Bene sunt ibi tres antiqui, in quibus viget
antiqua etas et nova, et videtur eis tarde quod Deus in meliori
vita, idest in Paradiso, vel in meliori modo vivendi in presenti
vita, et magis morali, illos reponat.  Illi sunt tres
infrascripti: scilicet Conradus de Palatio et bonus Gherardus et
Guido de Castello, qui melius nominatur gallice, adverbialiter
sumitur hic, simplex Lombardus. 

	Nota quod isti tres fuerunt valde boni viri.  Conradus de
Palatio fuit de Brixia, civitate Lombardie, virtuosus homo et
maxime pro republica.  Nam dum esset in bello pro sua civitate,
amputata fuerunt brachia et truncata; nec tamen destitit a bello,
et propter suam perseverantium sua civitas obtinuit bellum. 
Gherardus dicebatur bonus anthonomastice, scilicet per
excellentiam: ipse fuit dominus Trivisii civitatis, que est prope
Venetias per sexdecim milliaria.  Guido vero fuit de Regio,
civitate Lombardie, et fuit homo maxime virtutis.  Isti tres
tempore auctoris erant optimi viri in tali patria.  Dicitur in
textu, quod gallice melius nominaretur simplex Lombardus.  Nam
Gallici reputant Ytalicos omnes valde astutos et malitiosos et
vitiosos.  Sed quando aliquem volunt laudare pro bono viro,
dicunt talem esse simplicem Lombardum, idest non malitiosum,
neque pravum. 

	|127-129.~  Redit auctor ad primam conclusionem, scilicet
de malignitate mundi, in persona Marci, dicens: Dicas ammodo,
quod Ecclesia romana, propter confundere in se duo regimina,
scilicet quia vult regere spiritualiter et temporaliter, cadit in
lutum, idest a bono statu et regimine, et se deturpat, idest
diffamatur, et salmam confundit, regimen, quod est salma summi
pontificis et pastoris Ecclesie. 

	|130-132.~  Nunc auctor commendat Marcum, de hiis que
tantum bene dixit, laudans eum declarationibus et argumentis
suis, dicens: O Marce mi, dixi ego, bene argumentas; et ex tuis
dictis intelligo nunc, quare ab hereditate filii Levi fuerint
exempti, idest non habuerunt hereditatem in Israel.  Ratio fuit
ista: nam Deus ut filii Levi, qui habuerunt sacerdotium, voluit
et precepit quod non haberent hereditatem, sed omnes alie tribus
undecim darent Levitis decimas, ut inde viverent; et non haberent
hereditatem, ut non, vacantes possessionibus, essent negligentes
ad sacrificia et orationes, etc.  Et secundum opinionem auctoris,
si pastores Ecclesie non vacarent tantum in rebus mundanis,
melius servirent templo et altari, etc. 

	|133-135.~  Modo auctor videtur non habere notitiam
perfectam de Gherardo, de quo superius dictum est.  Ideo
interrogat, dicens: Sed ille Gherardus, supple quis est? est
ille, quem tu, pro sapiente, dicis quod remansit de gente
extincta, scilicet virtuosa que amplius non est, [in] improperium
seculi silvestris? idest, qui remansit ad improperandum et
corrigendum malos homines. 

	|136-138.~  Cui respondens dictus Marcus, dicit ipsi
auctori: Vel tua loquela decipit me, vel temptat, respondit
michi, scilicet ipse Marcus, quia loquens michi tusce, videtur
quod de bono Gherardo nihil sentias.  Quasi dicat: Tu deberes
bene scire quis fuit iste bonus Gherardus. 

	|139-141.~  Ac tamen dicit Marcus auctori: Per aliud
cognomen ego, scilicet Marcus, illum non nosco, nisi ego illum
tollerem, idest nominarem, vel denominarem, a filia sua Gaya sic
dicta.  Deus sit vobiscum, quia non plus venio vobiscum.  De ista
Gaya, filia dicti boni Gherardi, possent dici multe laudes, quia
fuit prudens domina, litterata, magni consilii et magne
prudentie, et maxime pulchritudinis, que scivit bene loqui
rythmatice in vulgari; et quia fuit domina magne fame in Ytalia,
sic de ea loquitur hic auctor. 

	|142-145.~  Vide alborem, radiantem splendorem scilicet,
qui per flumen radiat, iam albefieri (in isto albore veniebat
angelus Dei); et michi convenit, idest me oportet, recedere a
vobis (quia istic puniuntur iracundi in fumo, ideo iste Marcus,
qui nondum erat purgatus de vitio iracundie, non poterat stare in
lumine; quare, veniente claritate ad illum locum, in quo
loquebatur auctor cum Marco predicto, oportuit ipsum Marcum inde
recedere), angelus est ibi, priusquam appareat.  Sic locutus est,
et ulterius noluit me audire; idest ivit vias suas. 

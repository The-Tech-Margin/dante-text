	|SUMMARIUM.~  In isto tricesimosecundo capitulo, quod
incipit: ^Tantum erant oculi mei fixi et actenti~, etc., auctor
ponit reditum istius exercitus, scilicet Ecclesie militantis, ad
celum, quia ille exercitus erat Ecclesia triumphans, que se
immiscuit Ecclesie militanti ad confortandum ipsam, ostendendo
pulchritudinem suam, scilicet ipsius Ecclesie triumphantis. 
Dicit tamen, primo, quod oculi sui libenter intuebantur
Beatricem, quam non viderat infra decem annos; ideo volebant se
satiare intueri ipsam Beatricem.  Et tunc dictum fuit auctori,
Respice.  Et intuens, vidit illum exercitum in dextro brachio
redire cum sole et cum septem luminaribus, et illa militia
celestis regni pertransivit.  Tunc murmuratum fuit de Adam, et
factus fuit unus circuitus circa unam planctam, multis foliis
privatam.  Illius plancte summitas erat valde alta.  Tunc fuit
dictum: Beatus es grifo, qui non gustasti de isto ligno; idest,
qui non peccasti.  Et tunc grifo traxit currum, et illum ligavit
ad arborem illam; et subito illa arbor renovata fuit novis
foliis, et ibi cantatum fuit: sed auctor non intellexit cantum
illum; bene audivit, sed obdormivit.  Quando excitatus fuit, non
vidit illum exercitum; sed intuens, respexit quomodo grifo
ascendit in celum cum vigintiquatuor senioribus, cum quatuor
animalibus, cum duobus antiquis, cum quatuor humilibus, cum illo
dormiente; et ibi in terra vidit plaustrum ligatum ad arborem cum
illis septem dominabus et cum septem luminaribus.  Tunc Beatrix,
que remanserat ibi ad custodiam plaustri, dixit auctori: Hic
stabis modicum, postea in eternum eris mecum in Paradiso, ubi
Christus regnat, scilicet in celo; sed omnia, que tu vides, nota
bene, et scribas.  Tunc auctor vidit hic multas persecutiones,
quas debet pati Ecclesia militans.  Primo, vidit aquilam,
descendentem per arborem, rumpendo ramos, nedum folia aut flores. 
Ista aquila figurat persecutiones decem, quas passa fuit Ecclesia
a decem Imperatoribus ante Constantinum; unde currus non cecidit,
sed se plicavit.  Postea supervenit una vulpis, et intravit in
vehiculum; sed reprehensa a Beatrice, aufugit.  Hec vulpis fuit
heresis, que pullulavit.  Tertio, vidit unam aquilam descendentem
per arborem, et venientem in currum, et excutientem in eo alas;
et dimisit ibi multas pennas, et abiit.  Hec aquila fuit
Constantinus, qui dedit dotem Ecclesie.  Postea supervenit unus
draco, qui intravit in currum et percussit eum et spoliavit in
magna parte.  Iste draco fuit Machometus.  Et subito ex curru et
illis pennis, ibi relictis ab aquila, factum est unum monstrum,
quod nunquam fuerat visum; et super currum apparuerunt septem
capita et decem cornua, tria capita super themonem, et quodlibet
habebat duo cornua, et in quolibet angulo ortum est unum caput;
et sic in quatuor angulis erant quatuor capita, et in quolibet
illorum erat unum cornu; et sic istud monstrum habebat septem
capita et decem cornua.  Super istum currum vidit auctor unam
meretricem sedere, valde dissolutam, cum uno gygante, que sepe
osculabatur illum gygantem; a quo ipsa fuit verberata, quia ipsa
respexit auctorem.  Qui gygas, suspectus et iratus, dissolvit
monstrum, trahens ipsum per silvam, etc. 

	|Proemio.~  ^Tantum erant oculi mei fixi.  Tant' eran li
ochi mei fixi~: istud est tricesimumsecundum capitulum huius
Purgatorii, in quo ponitur reditus descripti [exercitus] ad
celum.  Quod dividitur in quatuor partes.  In prima auctor ponit
dispositionem huius exercitus Ecclesie militantis. 

In secunda parte, que incipit ibi: 

     Ego sentiebam ab omnibus murmurare Adam; 
     Io sentiva mormorare a tutti Adamo, 

auctor describit reditum dicti exercitus ad celum. 

In tertia, que incipit ibi: 

     Si ego possem retrahere; 
     Se io podesse ritrarre, 

auctor describit fundationem Ecclesie Dei. 

In quarta parte, que incipit ibi: 

     Hic eris tu pauco tempore; 
     Quivi sarai tu poco tempo, 

auctor describit sub figura multas persecutiones, quas debet pati
Ecclesia Dei militans in terra. 

	|1-6.~  Primo igitur auctor premictit continuationem,
quia in fine capituli precedentis dicit se vidisse clare oculos
Beatricis, quos non viderat per decem annos, quia decem fluxerunt
a morte Beatricis usquequo venit huc et vidit eam; ideo stabat
omnino actentus ut satiaretur de siti quam habuerat per decem
annos, ita quod cum aliis sensibus nihil sentiebat, nec oculi sui
curabant de alio, scilicet quam videre oculos Beatricis, quia
risus Beatricis traxit oculos suos ad se, et postmodum volvit se
versus manum sinistram, commotus ab illis [divis], quia ipse
audivit sic quod noviter [nimis fixe] intuebatur. 

	Tantum erant oculi mei fixi et actenti, ad disbramandum
se, idest ad satiandum desiderium quod per spatium decem annorum
habuerant videndi illam dominam, de decenni siti, (nam Beatrix
moriebatur, ut dictum est, anno millesimo ducentesimo nonagesimo,
et millesimo tercentesimo hic eam videbat et intuebatur; ita quod
hystorialiter verum est, et etiam moraliter; quia statim post
mortem ipsius Beatricis, attinentes et affines auctoris coegerunt
eum ad accipiendum uxorem, qua accepta, non vacavit Theologie),
quod alii sensus erant michi omnes extincti; et ipsi hinc et inde
habebant parietem (idest ab omni latere, quia oculi Beatricis
tenebant oculos auctoris hinc inde astrictos, ita quod non
respiciebant alibi quam in ipsis oculis Beatricis) nihil calere,
idest curare, idest ad nihil aliud respicere;
ita sanctus risus ad se illos trahebat cum antiquo rethe, idest cum flamma
antiqui amoris.

	|7-9.~  Sic stando, ecce tunc, quando, per |forzam~, idest per vim,
michi fuit conversus visus versus sinistram meam, ab illis divis, idest ab illis
septem nymphis, quia ego audiebam ab ipsis unum: Nimis fixum; idest quod
nimis fixe intuebar Beatricem.  Iste septem nymphe, que erant ad custodiam
currus cum Beatrice, exclamaverunt ad ipsum dicentes: Tu nimis fixe
respicis oculos Beatricis, et non actendis ad exercitum, qui recedit a terra,
tendens versus celum.

	|10-18.~  Nota, quod, secundum Aristotilem in secundo de Anima,
et in libro de Sensu et Sensato, excellens sensibile aliquando corrumpit
sensum, saltem impedit sensationem, sicut sol impedit oculum nostrum
donec reformetur; nam oculus noster a sole percussus, nisi aliquo modo
reformetur, non videt; sic evenit hic auctori.  Oculi ipsius erant percussi ab
oculis Beatricis, qui sunt excellens sensibile, quia ipsi habent in se lumen
creatum et increatum; ideo oportuit quod auctor, revolvens oculos suos a
Beatrice, volendo videre alia, aliquantulum quiesceret a respiciendo,
quousque oculi sui reformarentur saltem aliquantulum, idest paucum.  Et
declarat se, dicens: Dico modicum respectu satis, idest respiciens ad
multum; ideo propter vim se removit.  Dispositio, que ad videndum est in
oculis solum nunc a sole percussis, sine vista, sine videre, aliquantulum me
esse fecit (idest quando removi oculuos a visione Beatricis); sed postea
aliquantulum visus se reformavit, ego dico parum propter respectum ad
multum sensibile (scilicet ad oculos Beatricis, qui erant excellens sensibile;
nam per oculos Beatricis, idest per Sacram Scripturam [visus impediebatur]
candelabrorum, et omnium rerum que erant in illo exercitu), unde propter
vim (quia fuit conversus inde unde nolebat converti) me removi (hucusque
respexit ad partem sinistram currus, modo vertit ad dexteram, unde movit
se ille exercitus), vidi in brachio dextro esse conversum gloriosum
exercitum, et redire cum sole, et cum septem flammis, advolutum, idest
conversum, versus orientem, ubi prius erat ad occidentem, cum sole, qui
percutiebat in fronte, ideo lucentior videbatur.  Sed propter istud dictum
advolutum vel conversum, nota quod omnes prophetie de Christo erant
implete in Ascensione sua; ideo currus prius erat in sinistro latere, quod
figurat antiquum Testamentum, modo videt Dantes dictum exercitum ad
latum dexterum, idest ad Testamentum novum.

	|19-24.  Come~, sicut: per comparationem talem ostendit auctor
recessum istius exercitus.  Sicut sub armis ad salvandum se acies hominum
armorum, volvit se et girat cum signo, idest vexillo, antequam tota acies
mutata sit, ita evenit hic: prius transivit illa, antequam themo currus
mutaretur.  Sicut sub scutis, pro se salvando, volvit se acies et girat se,
scilicet in circum volvit, cum signo, idest vexillo, priusquam possit totam se
mutare, supple sic, illa militia celestis regni, que precedebat, tota
pertransivit priusquam plicaret currus primum lignum.

	|25-27.~  Inde ad rotas redierunt domine, scilicet septem nymphe
(ad rotas, quia in duabus rotis firmatur Ecclesia militans, scilicet novo et
veteri Testamentis, ad suum officium primum exercendum), et grifo movit
benedictum onus, ita quod postmodum nullam pennam movit.  Nam alie
aves, quando incipiunt volare, movent pennas.  Non sic fecit grifo, quia
licet plaustrum esset [oneratum], tamen grifo sine labore traxit ipsum.

	|28-30.~  Pulchra domina, que erat ad transitum, vel ad passus ubi
erat transitus, et Statius et ego, sequebamur rotam, que fecit orbitam suam
cum minori arcu.  Vult dicere quod illa domina Mathyldis, et Statius, et
ipse auctor, quia fuerunt et erant Christiani, stabant ad dexteram rotam,
que figurat Testamentum novum et tempus gratie.  |Orbitam minorem
fecit~: nam quando currus volvitur, rota, que est a parte interiori illius
circularis vel semicircularis spatii, facit minorem orbitam, idest girum,
quam rota exterior, que facit maiorem girum.  Vult dicere quod ipsi erant a
parte interiori.  Per hoc dictum vult insinuare auctor quod Testamentum
novum est minus volumen quam antiquum; quod est verum, clarum et
notum.

	|31-33.~  Sic transeundo passim altam silvam vacuam, idest non
habitatam, ex culpa illius, scilicet Eve, que serpenti credidit, temperabat
passus, scilicet nostros, una angelica nota.  Nam angeli cantabant, sicut isti
ibant; sicut fit quando sonantur instrumenta ad choreas, quia fit sonus sicut
tripudiatur.

	|34-36.~  Forsan in tribus volatibus tantum spatium apprehendit,
supple aliquis, cum effrenata, idest cum veloci, sagipta, quantum eramus
remoti, quando Beatrix descendit, idest quantum traheretur cum arcu vel
balista in tribus vicibus.

	|37-42.  Ego sentiebam ab omnibus murmurari.  Io sentiva
mormorare a tutti~: hec est secunda pars huius capituli, in qua describitur
reditus istius exercitus ad celum: tunc omnes inceperunt murmurare de
Adam, etc.  Ego sentiebam ab omnibus murmurari, Adam; postea
circumdederunt unam planctam, spoliatam foliis et aliis frondibus in
quolibet ramo.  Quia Christus fundavit Ecclesiam in vera obedientia, quia
factus obediens usque ad mortem (Philipp. II; et Ioann. VI), quia sic
descendi, non ut faciam voluntatem meam, sed voluntatem eius, qui misit
me, Patris: idea debuit currus his sic duci, et murmurabatur de Adam
inobediente.  Ideo fingitur hic una arbor altissima, ad quam applicuit iste
exercitus; et quanto plus in altum extenditur, tanto magis ampliatur et sua
viridatas extenditur.  Primo tamen videbatur quasi sicca; sed Christus traxit
currum ad illam arborem, et cum uno ramo eius arboris ligavit currum ad
ipsam arborem.  Omnes illi Sancti lamentabantur de Adam inobediente, qui
expoliavit illam arborem, quando transgressus est mandatum Dei, non
obediendo, quia fecit quod prohibitum fuit ei.  Volens auctor describere
quantitatem arboris, dicit quod illa pars istius arboris, que superascendit
altitudines aliarum arborum, reputaretur una alta arbor in Yndia, ubi sunt
altissime arbores.  In libro Georgicorum Virgilius facit mentionem de una
arbore, que reperitur in Yndia, viridis, similis lauro, et dicit quod est tante
altitudinis, quod vix sagipta emissa ab uno bono arcu, attingeret ad
summitatem eius; et talis arbor producit poma pulcherrima, sed venenosa. 
Vult dicere auctor, quod ista arbor, de qua fit sermo, est altior illis
arboribus de Yndia; et tantum, quod ab illis de Yndia videretur cum
admiratione.
Ego sentiebam ab omnibus murmurari, Adam.  Postea circumdederunt
omnes unam planctam spoliatam foliis et aliis frondibus in quolibet ramo. 
Iste ternarius positus est supra una alia vice.
Coma sua, idest summitas, que tantum dilatatur plus, quanto plus est
sursum, idest ascendit, esset ab Yndis, idest ab illis de Yndia, in nemoribus
ipsorum, pro idest propter altitudinem, admirata.

	|43-45.~  Beatus es grifo, qui non scindis cum rostro de isto ligno
dulci ad gustum, postquam male retortus fuit venter inde: idest, postquam
male profuit comedenti, quia primus comedens pro inobedienia commissa
condempnatus fuit.  Sed tu es summe obediens, et obedientiam usque ad
mortem servasti; et sicut primus comedens pro sua inobedientia dampnavit
seculum, ita tu per tuam obedientiam redemisti mundum.

	|46-48.~  Sic circa arborem robustam clamarunt alii.  Et animal
binatum, scilicet Christus, quit habet binam nativatem, unam eternam in
celis de Patre sine matre, aliam in terris temporalem de matre sine patre,
dixit: Sic conservatur semen cuiuslibet iusti; idest, per obedientiam et
obediendo.

	|49-51.~  Et reversus ad themonem, quem ipse traxerat, traxit illum
ad pedes, idest prope, vidue frasche, idest arboris nude; et illum, idest
currum illius, cum ramo illius arboris, ad eam dimisit ligatum.  Vult dicere,
quod Christus traxit currum ad radices illius arboris; idest Christus religavit
illam Ecclesiam militantem cum sua obedientia vera, et sic debet conservari
in obedientia vera preceptorum Dei.

	|52-60.  Come~, sicut, nostre plancte, quando cadit, idest descendit,
infra grandis lux, idest sol mixta cum illa, scilicet stella, scilicet Ariete, que
radiat retro celestem lascham, idest Piscis signum, in quo sol est in mense
februarii (vult dicere: sicut nostre arbores incipiunt frondere et florere de
mense martii, quando sol est in Ariete, quod signum est sequens celestem
lascham, idest Piscem, in quo sol est de mense februarii), turgide fiunt,
idest incipiunt pullulare, et postea renovantur, idest frondescunt, de suo
colore, quia prius videntur sicce, postea virides, prius quam sol coniungat
suos equos sub alia stella, idest sub Tauro, quod est signum sequens
Arietem, priusquam intret mensem aprilis; minus quam rosarum et plus
quam violarum, idest minus ruber color, quam sit in rubeis rosis, et plus
rubeus quam color qui est in violis, colorem apprehendit; sic renovavit se
plancta, que prius habebat ramos ita solos, idest foliis nudatos, quia
videbatur sicca, ex eo quia nulla folia erant in ea.  Vult dicere, quod propter
illud religare, quod fecit Christus, quando religavit currum ad istam
planctam, rediit Ecclesia ad pristinum statum, quia Christus reposuit
gentem in gratia prima; sed tamen non in ita perfeco statu sicut prius, quia
oportet nos pati languores et labores, et multa alia, a quibus eramus prius
liberi.

	|61-63.~  Iam concludit, quomodo ad omnem effectum sequebatur
aliquod gaudium.  Nam ille gentes cantaverunt unum ympnum, idest
laudem dulcem; et ego non intellixi, nec percepi totam notam, propter eius
excellentiam.  Ego non intellexi; ideo hic, scilicet in isto libro, non cantatur,
idest describitur, ympnus quem ille gentes cantarunt; nec notam substuli,
idest percepi, totam, idest comprehendere non potui.  Quasi dicat: In
mundo isto non reperiretur ita pulcher cantus; ideo per comparationem
aliquam non possum illum describere.

	|64-69.  Si ego possem retrahere.  Si podesse ritrarre~: hec est
tertia pars huis capituli, in qua auctor facere vult subtilem fictionem: vult
enim fingere se dormivisse, propter decurtare materiam et modum, quo iste
exercitus ivit ad celum, non tractando quomodo qualiter recessit.  Et dicit
quod obdormivit et postea fuit excitatus; et vidit currum remansisse ligatum
ad plantam cum paucis, scilicet cum septem candelabris et septem nymphis
et cum Beatrice, que sola remanserat ad custodiam currus, quia omnes alii
iverant ad celum.  Et dicit quod nescit describere, quomodo sopitus est,
quia nemo poeta sciret describere quomodo quis sopitur, sed bene
describitur quomodo quis excitatur; sicut quis non posset describere,
quomodo oculi Argi sunt sopiti, qui erant ita crudeles, quia crudeliter
tenebat vaccam in custodia, qui tamen a Mercurio fuerunt sopiti.  Dicit
tamen Dantes, quod fuit excitatus, et hoc bene scit et vult describere. 
Unde fuit excitatus a quodam sompno et a quadam voce, que dixit, Surge
et vide; sicut fuerunt excitati tres apostoli, Petrus, Ioannes et Iacobus, ducti
a Christo in montem Thabor, in quo Christus transfiguratus est; et quando
facies eius resplenduit sicut sol, vestimenta ut nix, apparuit ibi Moyses et
etiam Elyas; quos videntes, discipuli obdormiverunt, et fuerunt excitati a
verbo Christi.  Quod quidem verbum Christi excitavit aliquando a maiori
sompno, scilicet resuscitavit Lazarum a morte.  Sic Dantes vidit excitatus
Lyam, sive Mathyldem, solam sedentem, quam interrogavit ubi esset
domina Beatrix, que dixit: Respice et vide eam sub frascha, etc.
Hic sunt notande multe hystorie.  Una ponitur ab Ovidio in secundo
Methamorphoseos, que est hec.  Postquam Iuppiter concubuit cum
Calistone, propter verba Iunonis, convertit istam Calistonem in vaccam;
quam petenti Iunoni donavit: que Iuno faciebat hanc vaccam custodiri ab
Argo, qui habebat centum oculos, et nec solebat dormire nisi cum duobus,
et vigilare cum nonaginta octo.  Cum talibus spietatis, idest crudelibus,
[oculis] custodiebat vaccam istam.  Deus, compatiens isti vacce, scilicet
Iuppiter, vocavit Mercurium, deum eloquentie, et imposuit sibi quod omni
modo quo sciret liberaret istam vaccam a tanta custodia et crudelitate. 
Tunc Mercurius cepit fistulam, quam fecit ex arundine, in quam conversa
fuerat Syringa.
Et hic oportet interserere unam aliam hystoriam, que est hec, et etiam
in secundo libro maioris volumini Ovidii: scilicet quomodo Syringa, que
erat una nympha optima cantatrix, que melius cantabat quam quecumque
alia, fugiens ante Phebus, qui voluit eam violare, et non valens plus fugere,
in quadam palude oravit Deos, ut ipsam iuvarent, que mox virtute et auxilio
Deorum conversa fuit in arundinem.  Et quia fuit ita pulchra cantatrix, ideo
arundines habent illam prerogativam, quod ex ipsis fiunt fistule.  Modo
Mercurius fecit sibi fistulam de Syringa, idest de illa arundine, in quam
conversa fuerat Syringa; et ivit ad locum in quo Argus custodiebat vaccam,
et ita bene sonavit cum fistula Syringe, quod Argus obdormivit, quem
Mercurius decapitavit et abstulit sibi vaccam.  Vult ista hstoria quod nemo
posset ita bene custodire unam mulierem, quin unus alter, bene eloquens,
cum sua eloquentia, vel aliis modis, eam auferret ab ipso.  Hic duo notantur
in ista hystoria: quod oculi Argi erant dispietati, idest crudeles; secundum
est, quod valde care decostavit sibi ita dure et crudeliter custodire vaccam,
quia propter hoc fuit sopitus a Mercurio, et talis sompnus decostavit sibi
care, quia fuit decapitatus: cuius caput conversum fuit in caudam pavonis.
Una alia hystoria est hic, que ponitur in Evangelio Matthei,
decimoseptimo capitulo, scilicet quod Christus semel sumpsit tres suos
discipulos, Petrum, Iacobum, et Ioannem, et duxit illos in montem
excelsum seorsum valde, scilicet in montem Thabor, et transfiguratus est
ante eos.  Tunc facies eius resplenduit sicut sol, vestimenta autem eius facta
sunt alba sicut nix, et ibi apparuerunt Elyas et Moyses: quod videntes
discipuli, ceciderunt in terram et obdormierunt.  Demum Christus vocavit
eos, qui surgentes neminem viderunt nisi solum Iesum reductum ad primum
statum.  Dum isti discipuli viderunt Christum sic transfiguratum, habuerunt
notitiam de felicitate eterna, que est panis angelorum, quam felictatem
auctor his figurat per pomum unius arboris, quam vocat melos.  Tunc ad
textum.
Si ego possem (scilicet non potest) retrahere, idest describere, sicut
dormierunt oculi impii, scilicet Argi qui impie custodiebat vaccam,
audiendo de Syringa, idest fistulam factam de arundine, in quam conversa
fuit illa nympha vocata Syringa, oculi, scilicet Argi obcecati, cui, Argo
scilicet, non vigilare constitit ita carum, quia fuit a Mercurio obcecatus et
decapitatus, sicut pictor qui cum exemplo depingit, designarem, idest
describerem, sicut ego obdormivi, idest dormire cepi: sed sit qui velit qui
sompniare bene pingit; idest nemo est qui sciat hoc facere.

	|70-72.~  Ideo transcurro [ad] quando me excitavi, quia hoc bene
scio describere, et dico quod unus splendor michi dilaceravit velum, scilicet
sompnii, quia me excitavit, et unum vocare, quia fui vocatus, quando fuit
michi dictum: Surge, quid facis?

	|73-87.~  Quales, idest qualiter, ad respiciendum flosculos, idest
felicitatem, mali, idest illius arboris quam vocat hic auctor meli, vel illius
fructus quem vocat melum, quod, scilicet melum, de suo pomo angelos
facit avidos, appetentes, et perpetuas nuptias faciunt, scilicet angeli, in celo
(quia feclicitas continet perpetuas nuptias: his Christus ostendit suis
discipulis, quando ante eos fuit transfiguratus, flores felicitatis, non
fructum; quia illud gaudium, quod tunc habuerunt discipuli, fuit per modum
passionis transeuntis, non per modum habitus immanentis, Petrus, Ioannes
et Iacobus, conducti, scilicet a Christo, in montem Thabor, et victi, scilicet
a sompno, redierunt, idest excitati sunt, ad verbum, scilicet Christi, a quo,
scilicet verbo Christi, fuerunt maiores sompni, idest mortis, rupti (scilicet
quando Christus excitavit mortuos, quia excitare a sompno mortis est
rumpere maiores sompnos, quam quando quis excitatur a puro sompno
dormitionis), et viderunt diminutam eorum scolam, scematam (quia
recesserunt inde Moyses et Elyas, qui apparuerant ibi), tam de Moyse sicut
de Elya, et de magistro suo mutatam stolam (quia Christus iam redierat ad
pristinum statum, quia splendorem faciei iam abire permiserat et etiam
albedinem vestimentorum: modo comparationem reducit ad propositum);
talis, idest taliter, redivi ego et vidi illam piam, scilicet Lyam, vel
Mathyldim, super me stare, que conductrix fuit meorum passuum (quia ipsa
eum diu conduxerat per hortum istum, ut visum est in precedentibus) prope
flumen prius.  Et totus in dubio dixi: Ubi est Beatrix?  Unde illa, supple
dixit:  Vide ipsam sub fronde nova, idest arbore renovata frondibus, sedere
super sua radice.

	|88-90.~  Vide sotietatem, que ipsam circumdat, scilicet septem
candelabra et septem nymphas; alii, scilicet qui erant hic, post grifonem
vadunt sursum, idest in celum, cum dulciori cantilena et profundiori.  Idest
dulcior cantus fit in Ecclesia triumphante, que figuratur per exercitum
ascendentem in celum, quam in Ecclesia militante, que figuratur per currum
remanentem ligatum ad arborem, et illos qui remanserunt cum curru.

	|91-93.~  Et si fuit amplior suus sermo, idest diffusus, nescio, ex eo
quia iam in oculis meis apparuit illa, scilicet Beatrix, que ad aliud
intelligendum me clauserat.

	|94-96.~  Sola sedebat super terram veram, ad differentiam nostre
terre, non producentis ita bonos fructus, sicut custodia dimissa ibi plaustri,
quod ligari vidi a biformi fera, scilicet a grifone qui est bifromis, habens
scilicet binam formam, scilicet avis et leonis, vel dic divinam et humanam.

	|97-99.~  In circulum faciebant ei de se claustrum septem nymphe,
idest septem virgines, que sunt dee fontium, quia ministrant vaporem, quo
nutritur illa Ecclesia militans, et multa alia, cum illis luminibus in manu,
que, scilicet lumina, sunt secura ab aquilone et ab austro.  In Ecclesia
militante nubes et venti, idest vitia et peccata, auferunt a nobis ista lumina;
sed in Ecclesia triumphante non, quia sunt ibi secura ab omni vento, sive ab
aquilone sive ab austro.

	|100-102.  Qui sarai tu. Hic eris tu~: ista est quarta pars huius
capituli, in qua reddit auctorem actentum ad videndum et notandum multas
persecutiones, quas passura est Ecclesia militans.
Sed primo notetur hic, quod auctor istum modum describendi
Ecclesiam militantem, et postea exercitum ascendentem in celum, ut dictum
est, accepit auctor a Sancto Ioanne Evangelista, de capitulo vicesimoprimo
libri Apocalypsis, ubi sic habetur: Vidi civitatem sanctam Hierusalem
novam, descendentem de celo a Deo, paratam sicut sponsam ornatam viro
suo.  Et audivi vocem de celo dicentem michi: Ecce tabernaculum Dei cum
hominibus et habitabit cum eis, et ipsi populus eius erunt et ipse Deus cum
eis erit Deus eorum.  Et infra: Et dixit qui sedebat in trono, ecce nova facio
omnia.  Persecutiones ecclesie militantis multe sunt, quas est passura:
tamen hic ponuntur quatuor principales.  Primo tamen Beatrix confortat
auctorem, dicens: Hic, idest in isto horto delitiarum, eris tu, in ista silva,
modicum: hic eris tu pauco tempore silvanus, et eris mecum sine fine civis
illius Rome, civitatis eterne, scilicet, unde Christus est romanus.  Per
Romam intelligit hic auctor celum empyreum, quod est civitas sancta
Hierusalem, que sursum est mater nostra.

	|103-105.~  Propter improperium mundi qui male vivit (idest
Christianorum mundialiter et male viventium; ideo est opprobrium), ad
currum tene nunc oculos, idest respice ad currum; et illud quod tu vides,
reversus ad mundum, fac quod tu scribas, ita quod etiam alii possint scire.

	|106-108.~  Sic Beatrix, scilicet dixit: et ego, qui totus ad pedes
suorum mandatorum eram devotus, mentem et oculos, ubi ipsa voluit, dedi,
idest ego qui eram paratus sibi obedire, respexi ubi ipsa voluit.

	|109-117.~  Iam sequitur prima persecutio, quam passa fuit Ecclesia
militans in principio sui a principibus et imperatoribus romanis, sicut a
Nerone, qui fecit interfici Petrum et decapitari Paulum, sicut etiam a
Domitiano.  Nam decem Imperatores romani fecerunt decem persecutiones
isti Ecclesie, in tantum quod percusserunt istam arborem, sive naviculam
Sancti Petri; quia iste persecutiones descenderunt super Ecclesiam, sicut
aquila descendit de celo, que aquila significat illos imperatores.  Et illa
aquila descendens percussit adeo Ecclesiam, sicut fulgur descendens ab illa
regione aieris, ubi magis a remotis fiunt peregrine impressiones; percussit
currum, et descendens per arborem, rumpendo de cortice, non solum de
floribus et foliis novis, idest nedum illos qui conversi erant nuper de novo,
sed et etiam illos qui diu fuerunt Christiani; unde currus plicavit se, tamen
fuit resupinatus, seu plicatus fuit sicut navis in fortuna plicatur, quando
percutitur ab unda, nunc ab orcia, nunc a poggia.  Orcia et poggia duo sunt
latera veli: una vocatur orcia, alia vocatur poggia, idest quando navis
percutitur ab unda impetuosa, nunc ex una parte, nunc ex alia.  Ecce
primam persecutionem.
Non descendit unquam cum veloci motu ignis, idest fulgur, quod est
ignitum, dense nubis, idest de densa nube, quando pluit ab illis confinibus
qui magis vadunt remoti, idest a suprema parte medie regionis, ubi fiunt ille
impressiones, quia de terra nihil de talibus fit; sicut ego vidi descendere
avem Iovis, idest aquilam, per arborem, ad quam erat ligatum plaustrum,
infra rumpendo de cortice, idest viros diu christianos; nedum de floribus et
foliis novis, idest nedum de Christianis noviter conversis: et feriit, scilicet
illa aquila, scilicet decem Imperatores romani, idest percussit, currum cum
sua tota vi, idest potentia; unde ipse, scilicet currus, plicavit se, idest
retorsit, sive inclinavit, sicut navis in fortuna, victa ab unda, vel a puppi vel
a prora.  Prora et puppis sunt due partes navis: in principio et acutiori est
prora, in fine et grossiori est puppis.

	|118-120.~  Nunc ponitur secunda persecutio Ecclesie, figurata per
unam vulpem, significantem malitiosam et iniquam heresim, et
persecutionem heretice pravitatis.  Nam, converso Constantino, amplius
pro tunc Imperatores non persequebantur Ecclesiam, et tunc surrexerunt
heretici.  Sed Beatrix per sacros doctores Sacre Theologie fugavit illam
vulpem, que venit ad currum et voluit adventare, scilicet saltare, in cunam
currus.  Ista vulpis omnis boni pastus et omnis boni cibi erat ieiuna, idest
veritatis omnis erat vacua.  Quam vulpem expulerunt doctores cum suis
dictis; sicut fecit Augustinus Faustum, Hieronimus Iovinianum.  Quamvis
Ecclesia tunc esset pauper, tamen habuit victoriam contra hereticos.
Postea vidi adventari, idest saltare, in cunam triumphalis vehiculi, idest
currus, unam vulpem, idest astutiam heretice pravitatis, que omnis pastus
boni, idest omnis bone doctrine, apparebat, idest videbatur, ieiuna.

	|121-123.~  Sed reprehendendo eam de turpibus culpis, idest
omnibus culpis, falsitatibus, heresibus, domina mea, scilicet Sacra
Scriptura, misit, idest posuit, ipsam in tantam fugam, quantam sustinuerunt
ossa sine pulpis.  Quia Sacra Scriptura, quando non sufficiunt verba et
disputationes, dat ignem, idest condempnat hereticos ad ignem, ne
corrumpant alios.

	|124-126.~  Iam ponitur tertia persecutio, quam ponit fuisse dotem
datam a Constantino imperatore; quam licet dederit Constantinus cum bona
intentione, et sic Papa Silvester cum intentione [bona] receperat, tamen
Dantes fuit istius opinionis, quod dos illa sit ad dispendium et
dextructionem Ecclesie et status ecclesiastici.  Sed, salva reverentia
auctoris et omnium aliorum qui tenent opinionem auctoris, ego non sic
credo, saltem pro isto tempore, quia adeo populus Christianus est
depravatus et avaritie deditus, quod decimas solvere non vult, imo reges
iam et domini volunt quod Papa remictat eis decimas et omnes introytus. 
Et ultra hoc, hodierna die pauperes omnino despiciuntur, et paupertas pro
crimine existimatur, et sic sacerdotium in paupertate despicitur et
contemnitur sine fallo.  Preterea, viri ecclesiastici sunt minus boni quam
tempore Apostolorum, sunt minus exemplares, sunt minus perfecti, non
sunt boni nominis, sicut deberent esse; et ideo si bona ecclesiarum
aufererentur ab ecclesiis, ecclesiastici nimis male starent, et oporteret viros
ecclesiasticos deficere, et sic deficeret cultus divinus.  Preterea, etsi multi
sunt mali prelati, qui male vivunt et male expendunt bona Ecclesiarum,
etiam multi sunt boni et qui bene vivunt et bene expendunt et bene dant
pauperibus, sicut tenentur.  Unde puto quod, pro certo, tempore isto nunc
currenti, non expedit quod Ecclesia perdat bona sua, iura et possessiones,
atque dominium, ullo modo.
Postea per illum locum unde prius venerat, aquilam vidi descendere,
scilicet Constantinum, infra in archam currus, et dimictere eam de se
pennatam, idest dantem sibi de suis pennis, idest dominiis et divitiis.

	|127-129.~  Et qualis exit de corde, scilicet vox, quod scilicet cor
conqueritur, sive lamentatur, talis vox exivit de celo, et taliter dixit, scilicet
prout sequitur: O navicula mea, quam male es onerata!  Ista dos erit tibi ad
malum.

	|130-135.~  Iam ponitur quarta persecutio Ecclesie, quam fecit ille
porcus Machometus, qui de terra venit, quia fuit totus terrenus, lascivus,
luxuriosus, gulosus, avarus; nihil habuit de celo, nec aliquid de celestibus
sensit.  De terra aperta exivit et venit intra ambas rotas, idest inter ambo
Testamenta, scilicet novum et vetus, quia de utroque Testamento sumpsit
aliqua ad condendum legem suam, asserens Christum fuisse bonum
hominem, magnum prophetam, non tamen ita magnus sicut erat ipse
Machometus, qui erat missus a Deo, ut informaret homines de utroque
Testamento.  Iste Machometus venit ut draco, qui fixit caudam suam super
currum sursum, et traxit ad se caudam malignam, cum qua traxit multa de
fundo currus et recessit vagus.
Postea visum fuit, scilicet michi, quod terra aperiretur inter ambas
rotas, et vidi ex illa exire unum draconem, qui per currum sursum caudam
fixit, et sicut vespa, que retrahit acum, idest aculeum, ad se trahendo
caudam malignam, traxit de fundo, idest derobavit Christianitatem, quia
multos Christianos traxit ad suam heresim et legem inhonestissimam; et
recessit vagus, idest avidus ad male faciendum.

	|136-141.~  Pars vero que remansit, fuit venenata, quia pastores
Ecclesie et viri ecclesiastici, qui remanserunt, vestierunt se illas pennas,
quas dimisit aquila, idest pompas dominandi, et divitias, et dederunt se
vitiis mundanis, unde facti sunt pravi et mali.
Illud quod remansit, sicut de graminea (herba sic dicta, que multum
germinat et multiplicat) [in]vivaci terra, a pluma oblata forsan intentione
sana et benigna, se recooperuit, et fuit recooperta et utramque rotam et
themonem in tantum, idest tam parvum spatium, quod plus tenet unum
suspirium os apertum.

	|142-144.~  Transformatum sic edificium sanctum misit extra capita
per partes suas, tria super themonem, et unum in quolibet angulo.

	|145-147.~  Prima, scilicet capita que erant super themonem, que
erant tria, erant cornuta sicut bos, qui habet duo cornua; sed quatuor,
scilicet capita que erant super angulos quatuor currus, unum solum
habebant per frontem.  Simile monstrum in vista, idest visum, nunquam
fuit.
Iste currus quasi in momento fuit coopertus, et subito coopertus emisit
septem capita, que figurant septem vitia mortalia.  Quorum capitum, tria
habent duo cornua pro quolibet: illa sunt tria peccata mortalia, que
offendunt Deum et proximum.  Alia quatuor capita, quorum quodlibet
habet unum cornu, figurant quatuor vitia mortalia, que offendunt solum
Deum.  Decem cornua figurant et significant transgressores decem
preceptorum Decalogi.

	|148-150.~  Secura, quasi roccha, idest archex, in alto monte,
sedere super ipso, scilicet monstro, una meretrix dissoluta michi apparuit,
cum superciliis circum promptis, idest [in]verecundis et inhonestis.

	|151-153.~  Et, ad hoc ut sibi non esset ablata, vidi sedere prope
ipsam unum gygantem, et osculabantur se invicem aliquando.  Vult dicere
auctor quod dum respiceret sic in circum, supervenit una femina lubrica et
lasciva, que stabat in illo curru cum illo gygante.  Osculabantur aliquando
se invicem, idest meretricabantur et commictebant adulterium.  Ista
meretrix et femina pexima, secundum istum auctorem, est prelatio Ecclesie
pastorum, sive potestas; et specialiter intelligebat tunc auctor de prelatione
Bonifacii octavi.  Gygas erat rex Frantie, ad cuius nutum fiebant summi
pontifices.

	|154-156.~  Sed quia oculum cupidum et vagantem, idest
vagabundum, ad me convertit, scilicet illa meretrix, ille ferox drudus suus,
idest amasius, illam flagellavit a capite usque ad planctas.  Sed quando
prelatio Bonifacii respexit Dantem, idest Ytaliam, quia [rex] volebat
[papam] stare extra Ytaliam, ipse persecutus est eam, et percussit, quando
[per] dominum Sciarram de Columpna fecit fieri persecutionem ipsi
Bonifacio, qui mortuus fuit miserrime propter persecutionem ipsius regis
Frantie: et traxit currum per silvam, rex Frantie, idest iste gygas, quando
traxit curiam ad partes Frantie tempore Pape Nicholai.

	|157-160.~  Postea suspicione plenus et ira crudus,
solvit monstrum, et traxit illud per silvam, idest curiam romanam
ad partes ultramontanas, tantum quod sol[um] de ipso fecit michi
scutum (ita quod Dantes, scilicet Ytalia, non poterat videre,
scilicet Papam, sive curiam romanam) ad meretricem et ad beluam,
idest currum, monstrum noviter factum.  

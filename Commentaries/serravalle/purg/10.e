	|SUMMARIUM.~  In isto decimo capitulo, quod incipit:
^Postea fuimus intra~, auctor, ex quo declaravit introytum porte,
nunc incipit tractare de primo circulo, in quo punitur peccatum
superbie.  Ubi notandum est, quod in isto Purgatorio murato ponit
septem circulos, in quorum quolibet punitur unum peccataum
mortale.  Et in isto circulo inferiori (quia per Purgatorium
semper ascenditur) punitur peccatum superbie, quod est maximum
ipsorum septem.  Et in hoc capitulo ponitur pena superborum in
generali, et ponuntur ymaginate alique hystorie, idest designate
in ymaginibus in albissimo lapide marmoreo.  Iste ymagines sunt
et prebent exempla humilitatis, que detestantur superbiam. 
Primo, tamen, et ante omnia, auctor dicit, quod ipsi intraverunt
portam, que facit dissuesci malum amorem, qui facit apparere viam
rectam non esse rectam; et sicut fuerunt intra, tam subito fuit
reclusa, nec se retro volverunt.  Dicit etiam auctor, quod per
aliquale spatium iverunt super lapides, que se hinc inde
movebant; ad denotandum quomodo principium penitentie est adhuc
in multis non usquequaque firmum.  Et tota ripa in circum erat
plena ymaginibus marmoreis, in quibus erant effigiate iste
hystorie, quarum prima erat hystoria, quomodo angelus Gabriel
venit ad salutandum Virginem, et quomodo ipsa humiliter dixit:
Ecce ancilla Domini.  Secunda hystoria de Trayano imperatore. 
Tertia hystoria erat, quomodo David rex, transferens Archam
Domini de Gabaon et de domo Aminadab in domum Domini in Silo,
humilis saltavit coram ipsa Archa Domini.  Pena in generali
superborum, que hic, in fine istius capituli, describitur, est
talis: Quilibet superbus portat unum magnum saxum, magnum lapidem
et ponderosum, super collum; propter quod pondus vadunt inclinati
et quasi retorti versus terram, plus et minus arcuati, secundum
quod plus et minus fuerunt superbi.

	|Proemio.~  ^Postquam fuimus intra.  Poi fummo dentro~:
istud est decimum capitulum huius Purgatorii, in quo tractat de
primo circulo ipsius veri Purgatorii, in quo punitur primum
mortale, idest generale, peccatum, scilicet superbia.  Prout
dictum fuit superius in principio libri, in uno preambulorum, in
Purgatorio sunt septem circuli, in quibus purgantur septem
peccata capitalia.  In primo et in inferiori purgatur superbia,
et in capitulo isto ponitur pena qua purgantur superbi, vel hii
qui fuerunt superbi in presenti vita.  Dividitur autem istud
capitulum in quatuor partes; in quarum prima, continuando dicta
dicendis, ponit quomodo reclausa fuit porta, postquam ipse
intravit Purgatorium.

In secunda parte, que incipit ibi:

     Nos ascendebamus;
     Noi saliv@am,

declarat de via per quam iverunt, ex quo fuerunt intra
Purgatorium.

In tertia, que incipit ibi:

     Illuc sursum non erant;
     L@a su non era[n],

ponit plurima exempla, per que possunt addiscere superbi
refrenare suam superbiam.

In quarta ponit auctor penam generalem, qua puniuntur superbi,
que incipit ibi:

     Dum me delectabar;
     Mentre io me delectava.

	|1-6.~  Quantum ad primam partem, notandum quod, ut in
sequentibus apparebit, ab amore procedit omne peccatum et etiam
omne meritum.  Sed aliquis est malus amor, aliquis bonus.  Malus
amor est causa multorum malorum.  Nam aliquis amor decipitur,
quia voluntas semper appetit bonum, vel saltem apparens bonum:
decipitur aliquando, quia existimat aliquando rem bonam esse que
non est bona, et talis facit apparere viam aliquam esse bonam que
non est.  Nam amor rerum terrenarum facit hominem credere
felicitatem esse in rebus aliquibus, in quibus non est; et sic
homo decipitur sepe.  Talis amor punitur in Purgatorio intra
portam, per quam intraverat iam auctor cum magistro suo. 
Postquam fuimus intra summum porte, vel, sic, sogliam idest
limen, que scilicet porta malum amorem, idest deceptivum, ab
animabus, scilicet existentibus in Purgatorio, disusat, idest
retrahit, sive removet de animo; idest purgat peccatum, quod
procedit a malo amore anime; quia facit apparere rectam viam
tortuosam, scilicet esse (idest dat intelligere bonum non esse
bonum et e converso; quia facit sepe apparere), sonando illam
sensi esse reclusam, cum stridore predicto supple: et subiungit:
Et si ego volvissem oculos meos ad illam, qualis fuisset ad
crimen, idest meum, digna excusatio?  Quasi dicat: Vel nulla, cum
fuerim primo premonitus ab angelo, idest portanario, sive
confessore.  Ex hoc apparet pravitas plurimorum, qui correcti
recalcitrant, non se volentes corrigere, sed semper querunt
excusationes frivolas, ad excusandas excusationes in peccatis. 
Ideo bene dixit quidam sacerdos, audiens quemdam ad confessionem:
qui dixit confitenti: Quomodo fecisti hoc?  Dixit: Sanctus Petrus
etiam sic; idest, negavit Christum cum periurio.  Tunc dixit
sacerdos: Sicut secutus fuisti errantem, etiam sequaris
penitentem.

	|7-9.  Nos ascendebamus.  Noi saliv@am~: hec est secunda
pars huius capituli, in quo tractatur de via, quam ituri erant;
primo namque iverunt super unum lapidem, qui continue movebatur. 
Hoc habet figurare, quod ille [qui] incipit relinquere vitia et
sequi virtutes, oportet eum uti magna arte, ne, volens recedere
ab uno extremo vitioso, incidat ad aliud: sicut volens fieri
liberalis, existens avarus, caveat ne fiat prodigus.  Nos
ascendebamus per unam petram scissam, idest divisam, que
movebatur ab una et alia parte, sicut unda que fugit [et] se
appropinquat, idest sicut unda que fluit et refluit.  Vult enim
Aristoteles, quod cupiens relaxare unum vitium, extremum alicuius
virtutis, debet se flectere ad extremum contrarium.  Sicut volens
dirigere ad rectitudinem baculum tortuosum, oportet quod torqueat
ipsum ad aliam partem, et curvet ultra debitum, non ut stet in
illa forma, sed ut perveniat ad rectitudinem.  Ita habens unum
vitium extremum, debet se flectere in contrariam partem magis
debito, quousque bene assuescat.  Sic etiam sapiens, volens unum
luxuriosum a luxuria [retrahere], dicit sibi: Vide, miser: nullum
vitium est peius luxuria, que reddit hominem culpabilem, infamem,
Deo odiosum, obcecat lumen recte rationis.  Cum intra peccata
mortalia multum sint maiora quam luxuria.

	|10-12.~  Hic convenit uti, idest oportet, aliquantulo
artis, incepit dux meus, inherendo, nunc hinc nunc inde, lateri
quod dividitur.

	|13-16.~  Et hoc fecit nostros passus tardos, idest iter
difficile, tantum, quod prius vacuitas lune reiunxit ad lectum ut
requiesceret, idest prius se abscondit (iam aliqua pars lune erat
vacua, cum luna tunc esset decimanona.  Quando auctor incepit
intrare Infernum, luna erat quintadecima: tribus diebus fuit in
Inferno, et unum fuit iam in Purgatorio: ergo iam decimanona. 
Idest: propter motum illius lapidis fuit iter nostrum magne
difficultatis, et ideo tardavimus tantum iter, quod illa pars
lune que erat vacua, quia luna a quintadecima die ultra continue
evacuatur, ut apparet, reiunxit, idest ivit in occidentem sub
emispirio, antequam nos essemus extra illa cavam.  Nam initia
virtutum vocantur incunabula: incunabula sunt lectuli, in quibus
nutriuntur parvuli: ita homines initio, quando incipiunt
penitere, dimictere vitia et sequi virtutes, sic nutriuntur),
quam nos essemus extra illa crunam, idest fixuram.

	|17-21.  Sed quando fuimus liberi et aperti sursum ubi
mons retro se accumulat~, idest accumulatur, vel adunatur: nota
quod littera est bene fortis.  Vult dicere quod via per quam
erant ituri, erat difficilis: unde ymaginatur auctor, quod mons
ille sit sicut una turris altissima et rotunda; deinde, quod sit
in eo monte via facta vi et in circuitu ex parte exteriori, per
quam viam, scilicet iter, difficulter ascendendo continue, [itur]
usque ad summitatem, ubi est Paradisus terrestris: que via
vocatur |cornice.~  Que cornix est distincta in septem gradibus,
sive circulis, quorum unus est supra alium; et postquam itur diu
per unum gradum, sive circulum, invenitur una porta ascendendi et
intrandi in alium superiorem.  In quibus gradibus purgantur
septem peccata mortalia, et in primo inferiori superbia.  Punitur
nullus intra montem, sed extra in ista via, quia ille mons
figurat perfectionem virtutum, et isti non habent adhuc
perfectionem virtutum; quia si haberent, non oporteret eos
purgari.  In summitate montis reperitur locus amenus.  Dicit
ergo: quando fuimus liberi et aperti sursum ubi mons dilatatur,
quia ibi non sunt amplius ruine, ego, supple eram, fatigatus et
ambo incerti nostre vie, idest de via; stetimus, idest recedimus,
et restitimus, vel firmavimus nos, in uno plano solitario magis
quam strate per deserta, quia pauci vadunt per viam Purgatorii.

	|22-27.~  Ab illa sponda, idest parte, ubi finit vacuum,
ad pedes alterius ripe, que semper tendit in altum, idest que
semper ascendit, mensuraret in tribus vicibus unum corpus
humanum; idest a ripa montis, ubi est illa via, ad ripam
exteriorem, erant forte tres passus usque ad extremitatem
exteriorem, ubi est confinium vacuum, quia non est paries post
ripam: et quantum oculus meus poterat trahere de alis, idest
respicere a longe, nunc ad sinistrum nunc ad dextrum latus, ista
cornix, idest ripa, michi apparebat talis, sicut dictum est.

	|28-33.  Illuc sursum non erant moti.  Lass@u no{n} eran
mossi~: ista est tertia pars huius capituli, in qua docemur
refrenare superbiam; et quia contraria contrariis curantur, ideo
superbi, videntes exempla humilium, reperta in aliis optimis
viris, possunt addiscere deponere superbiam.  Dicit auctor, quod
dum esset in illa via circum circa ad dexteram, supple
respiciens, vidit viam marmoream, sculptam ymaginibus multarum
hystoriarum; et ponit auctor multas hystorias hic ymaginatas,
idest ad ymaginem, sive cum ymaginibus, sculptas, quarum prima
est incarnatio Christi.  Dicit igitur: Illuc sursum non erant
moti pedes nostri adhuc, quando cognovi illam ripam circum, que
recti ascensus habebat defectum, idest non erat recta via, sed
erat circularis de marmore, etc., esse de marmore candido et
ornato ymaginibus, ita quod, non Policretus, sed natura ibi
habuisset scornum, idest delusionem; idest natura fuisset delusa,
quia fuisset devicta, idest non potuisset natura facere ita
pulchras ymagines sicut erant ille.  Policretus fuit magnus
sculptor ymaginum in marmoribus: fuit grecus.  Dicit Plinius quod
suis temporibus excessit omnes sculptores.  In tantum faciebat
pulchras ymagines, quod ipse apparebant fere vive.  Et fecit
statuam Veneris ex marmore ita propriam, quod quidam iuvenis cum
ea concubuit.

	|34-39.~  Prima ergo hystoria hic ymaginata, fuit et erat
hystoria incarnationis dominice, que excellit omnes alias,
scilicet quod Filius Dei incarnaretur: qui in forma Dei equali
summo Patri, formam servi accipiens, non horruit Virginis uterum,
factus obediens usque ad mortem crucis.  Hic primo erat ymago
angeli Gabrielis, qui portavit decretum, idest fecit ex parte
Dei, ut patet Luce secundo capitulo, in illo Evangelio: Missus
est angelus Gabriel, etc.  Quod decretum fuit pacis diu
lacrymate, idest cum lacrymis diu expectate a sanctis Patribus,
ut fieret pax inter Deum et hominem: que pax aperuit celum a sua
longa prohibitione: prohibitum enim erat ne quis homo celum
intraret.  Ista ymago angeli videbatur dicere: Ave Maria. 
Angelus, scilicet Gabriel, qui venit in terram cum decreto, idest
cum annunciatione, de multis annis lacrymate pacis, idest cum
lacrymis expectate, aperuit celum de sua longa prohibitione; ante
me apparebat ita verax, ibi intaliatus, vel excisus, vel
ymaginatus, in uno actu, idest apparentia suavi, quod non
assimilabatur ymagini que tacet, supple sed videbatur vivus.

	|40-45.~  Cum iuramento dici potuisset quod diceret: Ave;
quia ibi erat ymaginata illa, scilicet Virgo Maria, que ad
aperiendum altum amorem volvit clavem; idest ad incarnationem
Verbi ministravit carnem Christo ex suo purissimo sanguine,
cooperante Spiritu Sancto.  Et habebat in actu impressam istam
loquelam: Ecce Ancilla Dei; proprie sicut figura in cera
sigillatur, idest in sigillando imprimitur.

	|46-54.~  Secunda hystoria est illa, que habetur in
secundo libro Regum, quando David readduxit archam Domini de domo
Aminadab, que erat in Gabaon in domo Domini in Silo.  Archa
Domini erat in uno curru, quem trahebant boves, et sacerdotes
erant distincti in septem choros, cantantes et psallentes Domino;
et David cum cithara saltavit ante Archam Domini aliquando,
succinctis fimbriis vestimentorum eius: et cum currus penderet,
Oza voluit tenere eum, ne caderet; et subito percussus a Domino,
mortuus est, quia intromisit se de officio sibi non commisso. 
Sed Michol, filia Saul, uxor David, derisit eum, quia tantum se
humiliaverat quod saltaret ante Archam Domini.  Avvisat Virgilius
auctorem, ut visa prima hystoria incarnationis, non vacet plus ad
illam, sed volvat se ad aliam hystoriam, scilicet ad istam
secundam de reductione Arche Domini dicens: Non teneas solum,
idest tu Dantes, ad unum locum mentem, dixit dulcis magister, qui
me habebat ab illa parte unde cor habent gentes, idest ad latum
sinistrum: ex quo ego movi me cum visu, idest ut viderem, et
precessi Virgilium, ut melius viderem.  Et videbam, retro Mariam,
ab illa costa, idest ab illo latere, unde michi erat ille, qui me
movebat; idest Virgilius (nota quod ymagines ad extra, et Dantes
ad intra, ne caderet.  |Qui me movebat~: quia Dantes ibi ducitur
sine ducatu), unam aliam in rupe impositam, idest figuratam: ex
quo pertransivi Virgilium et feci me prope ad hoc, ut esset
oculis meis disposita, idest discooperta, alia hystoria, inducens
humilitatem, in qua erat sculptus David cum tanta humilitate.

	|55-57.~  Erat excisus ibi in marmore ipse currus, super
quem erat Archa Domini, et boves qui trahebant currum, trahendo
Archam sanctam, in qua erat virga Aaron pastoralis, due tabule
Moysi[s], in quibus sunt descripta decem precepta Decalogi digito
Dei vivi, et unum gemor, idest unum vas, plenum manna, quod Deus
pluit patribus in deserto quadraginta annis, quousque
[attingerent] fines terre Chanaan; David autem sculptus,
depositis vestibus regalibus, qui induerat se vestes sacerdotales
et precedebat percutiens citharam, psallens et saltans.  Et erant
divisi in septem choros; et dum irent, currus quasi cecidit, etc. 
|Archa Domini, propter quod timetur officium non commissum~: quia
Oza fuit a Domino percussus, ut dictum est, quia ingessit se in
officio sibi non commisso.

	|58-60.~  Ante, scilicet Archam, apparebat gens, et, tota
divisa in septem choros, duobus meis sensibus, scilicet auditui
et visui, faciebat dicere: Unus non, scilicet auditus; alter ita,
idest visus, cantat.

	|61-63.~  Similiter ad fumum incensorum, qui ibi erant
ymaginati; oculi et nasus, et ad ita et ad non discordes facti
fuerunt.  Idest oculus iudicabat, quod illi sacerdotes cantabant,
seu cantarent; sed auris [non] sic iudicabat, quia nihil
audiebam: sic de fumo incensorum, oculus iudicabat quod fumus
ascenderet de turibulis, que erant ibi sculpta; nasus non sic
iudicabat, quia non odorabat talem fumum nec sentiebat.

	|64-66.~  Ibi precedebat benedictum vas, idest
tripudiando, succinctus, idest pannis elevatis, humilis
psalmista, scilicet David; et plus et minus (aliquando namque
erat vestitus ut rex, aliquando vero ut sacerdos) quam rex erat
in illo casu.

	|67-69.~  E contra, effigiata ad unam vistam,
aliquantulum in loco distanti, scilicet de uno magno palatio,
Michol, scilicet uxor David et filia Saul, respiciebat, sicut
domina despectosa et tristis, quia despexit sic facientiem David. 
Dicunt aliqui, quod iste Oza, qui voluit sustentare currum qui
vehebat Archam Domini, ne caderet Archa, fuit percussus, idest
fulminatus, a Domino indignato quod ille prophanus tangeret illam
Archam, quia illa nocte cognoverat uxorem.  Dum autem rediret
David, completa solempnitate, ad palatium suum, stabat ad
fenestram dicta Michol, uxor eius, et dixit ipsi David
obbrobrium.  Cui respondens David dixit: Ego sum ante Archam
Domini factus humilis, et sic volo fecisse, quia Deus
magnificavit me et posuit me in loco patris tui.  Et ideo qui
legit hystoriam, percipiens quomodo percussus fuit Oza, timet
impedire se de officio sibi non commisso.  Ita hystoria habet
inducere diligenter intelligentes eam, ad humilitatem propter
exemplum David, qui sic et in tantum se humiliavit coram Archa
Domini.  Hanc hystoriam intuentur superbi.  Dicunt aliqui quod ex
tunc David nunquam concubuit plus cum Michol.

	|70-72.~  Ego movi me de loco ubi stabam, ut viderem de
propinquo unam aliam hystoriam, que retro Michol [albebat].

	|73-96.~  Iam ponitur tertia hystoria de Trayano
imperatore, qui imperator fecit actum magne humilitatis, et dedit
optimum exemplum ne homines superbiant tantum.  Ad quam hystoriam
intelligendam notandum est, quod iste Trayanus fuit
quartusdecimus Imperator Romanorum, cuius antiqui fuerunt
Hyspani, venientes Romam cum Scipione Africano, quando venit de
Hyspania.  Fuit optimus homo iste Trayanus, bellicosus.  Ipse
recuperavit partes orientales.  Fuit homo iustissimus,
temperatissimus, qui dum semel iret ad unum bellum sotiatus
militibus baronibus in equis cum vexillis deauratis, in quibus
erant sculpte aquile, et videbantur vexilla circumduci a vento,
quedam misera et paupercula vetula, cuius filius fuit morte
violenta interfectus, venit obviam ei, supplicans ei ut
vindicaret mortem filii sui, et faceret debitam iustitiam.  Cui
imperator respondet: Expecta quousque reversus fuero, et tunc
faciam plenariam iustitiam.  Cui imperatori respondens antiqua
mulier, deplorans: Et si tu nunquam redires?  Cui dixit
Imperator: Successor meus vindicabit mortem filii tui.  Tunc
dixit vidua: Quid tibi laudis erit, si alius faceret?  Tunc
Imperator descendit de equo, nec inde recessit donec fecit
taliter quod vidua remansit contenta.  Hec hystoria erat hic
ymaginata ad dandum exemplum de humilitate; quia Imperator erat
tam humilis, quod paratus vadens taliter ad prelium, tamen ex
humilitate condescendit uni muliercule vetule, ut dictum est. 
Aliqui dicunt quod filius Imperatoris erat ille qui interfecerat
filium vidue petentis sibi fieri iustitiam.  Qui Imperator sic
disposuit de suo filio, quod vidua fuit consolata.  Sed ego non
credo, quia nunquam inveni quod Trayanus haberet filium; ymo ipse
sibi adoptavit Adrianum successorem suum, etiam optimum virum. 
Tunc Imperator dixit vidue: Faciam ergo omnino iustitiam et
solvam debitum; quia iustitia et pietas me movet.  Beatus vero
ille Magnus Gregorius, legens istam hystoriam, compaxus est
Trayano mortuo iam a pluribus annis, quod homo humilitatis,
iustitie et pietatis esset dampnatus.  Rogavit Deum pro ipso, et
orationes, facte pro isto Trayano, fuerunt tante efficacie quod
Deus illum suscitavit; qui, suscitatus, fecit illa pro quibus
merito fuit postmodum salvatus.  Hic tamen oritur dubium valde
magnum.  Cum iste mortuus fuerit paganus et esset in Inferno
collocatus, in quo nulla est redemptio, quomodo ergo salvatus
fuit?  Respondetur quod iste non erat in Inferno deputatus
eternaliter, sed temporaliter, usquequo Gregorius oraret Deum pro
eo, quem volebat exaudire: et hoc non repugnat legi infernali. 
Sed si ipse Trayanus fuisset perpetuo deputatus, et tamen fuisset
postmodum salvatus, hoc bene repugnaret legi infernali.  Noverat
enim Deus ab eterno orationes faciendas per Gregorium, etc.  Ideo
licet ipse Trayanus per multa centenaria annorum steterat in
penis, tamen ad illas non fuit nisi ad tempus.  Modo, tam in ista
hystoria quam in duabus precedentibus, sensus Dantis erant
[discordes], quia oculi iudicabant illas ymagines fore vivas et
ibi esse verum fumum incensorum, ascendentem de turibulis, et
veras voces cantantium et loquentium; nasus tamen in incensis, et
auditus in cantu et vocibus, iudicabant oppositum.

	|73-78.~  Ibi erat hystoriata alta gloria romani
principatus, idest Trayani, cuius valor, idest maxima virtus,
movit Gregorium, idest Sanctum Gregorium, ad suam grandem
victoriam, ad orandum pro ipso, ut salvaretur, sicut evenit: ego
dico de Trayano imperatore; et una viduella erat ad frenum eius,
idest ad caput equi sui, de lacrymis attigiata, idest ymaginata,
et de dolore.

	|79-84.~  Coram eo, scilicet Imperatore, apparebat plenum
et cumulatum de militibus, et aquile in auro super ipsos, in
vista, idest in apparentia, ad ventum movebantur, idest movere
videbantur.  Illa, scilicet vidua, miserella inter omnes istos
apparebat, idest videbatur, dicere: Domine, facias michi
vindictam de meo filio, qui est mortuus, idest interfectus; unde
me ego in corde crucio; |m'accoro.~

	|85-90.~  Et ipse, scilicet Imperator ad eam respondere:
Nunc te expecta tantum quod ego revertar.  Et illa: O domine mi,
sicut persona in quam dolor festinatur, idest multiplicatur, seu
crescit, si tu non redis?  Et ipse: Aliquis erit ubi ego: idest
in casu, quo ego non redirem, illam tibi faciet, scilicet
vindictam.  Et illa: Alterius bonum ad te quid erit, si tu illud,
scilicet bonum, mictis in oblivionem, scilicet tu illud non
facis?

	|91-93.~  Et ipse: Or conforteris, quia convenit, idest
oportet quod ego solvam meum debitum, antequam ego me moveam:
iustitia vult et pietas me retinet.

	|94-96.~  Ille qui nunquam vidit rem novam, scilicet Deus
cui nihil est novum, produxit istam visibilem loquelam, quia ibi
videbatur esse loquela, novam nobis, quia hic non reperitur. 
Nullibi in isto mundo sunt ita admirabiles ymagines, que omnino
videantur loqui.

	|97-102.  Dum me delectabar respicere.  Mentre io me
delectava~: hec est quarta pars huius capituli, in qua auctor
ponit penam generalem istorum, qui hic puniuntur.  Nam hic
puniuntur superbi.  Pena talis est superborum.  Nam quilibet
portat unum saxum, idest lapidem, valde gravem, super collum
retro; qui lapis propter suam gravedinem facit istos superbos
inclinare versus terram plus et minus, secundum quod plus minus
superbierunt in vita ista; et sic vadunt per illam viam
ascendendo, quod vix possunt se movere.  Nota moraliter quod
superbus, si vult deponere superbiam, oportet ipsum inclinare
caput tantum decline quantum se erexit; et ista est bene magna
pena in presenti vita, quia sic facere reputatur in hoc mundo una
vilitas, et sic se humiliantes reputantur viles, ymo vilissimi:
tamen in rei veritate non est vilitas, sed virtuosissima
operatio, sicut patuit in Theodosio Imperatore, volente intrare
ecclesiam, ubi erat Sanctus Ambrosius.  Qui accedens ad ipsum
Imperatorem, euntem Mediolanum, dicens: Recede, ne intres
ecclesiam, ut non macules templum Dei (qui ipse Imperator infra
paucos dies fecerat fieri in civitate Bononie magnam cedem et
stragem hominum), et ipse Imperator, qui dominabatur toti mundo,
seu orbi, posuit funem ad collum, nec unquam, prostratus ad
terram, inde surrexit, quousque Sanctus Ambrosius accessit et
conciliavit ipsum Deo, videns humilitatem eius.  Certe, istud
fuit grave saxum ipsi Theodosio Imperatori.  Similiter accidebat
Frederico secundo, super cuius collum papa Alexander posuit
pedem, dicens: Super aspidem et basiliscum ambulabis; conculcando
scilicet.  Notandum quod superbia etiam ponitur in Inferno et
etiam in Purgatorio; sed aliter, et aliter: quia in Inferno
eternaliter, hic in Purgatorio nonnisi ad tempus; quia nemo
stabit in Purgatorio ultra diem iudicii.  Dum me delectabar
respicere ymagines tantarum humilitatum, et propter fabrum
ipsarum, idest propter artificium ipsarum, ad videndum caras,
idest acceptas: Ecce abhinc, idest ab ista parte, sed faciunt
passus raros, idest tarde vadunt et moventur, murmurabat Poeta,
scilicet Virgilius, multas gentes; isti nos inviabunt, idest
conducent ad altos gradus, idest viam docebunt.

	|103-105.~  Oculi mei, qui ad respiciendum erant
contenti, propter videndum novitates, unde sunt vagi, idest
cupidi, ad volvendum se versus eum non fuerunt lenti, idest
tardi.

	|106-108.~  Modo auctor confortat lectorem, ne, propter
penam istorum superborum in Purgatorio, desistat a faciendo
penitentiam, nec dubitet in videndo illam et audiendo.  Nolo
tamen lector, quod tu desistas, idest recedas, a bono proposito,
dubitando propter audiendo quomodo Deus vult quod debitum
solvatur, idest peccatum puniatur.

	|109-111.~  Non attendas, idest consideres, solum formam
martyrii: cogita successionem, idest rem in futurum; cogita quod,
ad peius, ultra grandem sententiam, idest diem iudicii, non
potest iri, idest non durabit.

	|112-114.~  Ego incepi: Magister, id quod video venire ad
nos, non michi apparent persone, et nescio quid, scilicet sit vel
est; ita in videre, idest in videndo, frustror, idest decipior.

	|115-117.~  Et ipse ad me, scilicet dixit: Gravis
conditio suorum tormentorum ad terram illos rannichiat, idest
recurvat, vel inclinat, ita quod mei oculi, scilicet, quod prius,
habuerunt questionem, scilicet in se (verba sunt Virgilii), quia
dubitavi et steti in errore sicut tu.

	|118-120.~  Sed respice fixus illuc, et disviticules,
idest discernas, cum visu illud qui venit sub illis saxis: iam
discernere potes qualiter quilibet se picchiat, idest percutit.

	|121-126.~  Nunc auctor exclamat contra christianos; et
merito, quoniam nulli alii vadunt ad Purgatorium nisi christiani;
quia qui non credunt, iam condempnati sunt.  O superbi
christiani, miseri, lapsi, qui, de visione mentis infermi,
fiduciam habetis in retrogradis passibus, idest in vita mundana
et eius bonis, nonne perpenditis quod nos sumus vermes nati ad
formandum angelicam farfallam, que volat ad iustitiam sine
scherme, idest sine defensione vel reparatione?  Nota quod est
quoddam genus vermium, qui vermes faciunt sericum cum foliis
morum; et postquam factum est sericum, vermis ille, qui primo est
longus et viridis, postea facit, alas ad volandum, etc.  Talibus
assimilat nos auctor homines in hoc loco: quia anima nostra
creata ponitur in carne ad fructificandum in ea, sicut vermis
inter folia morum; demum debet habere alas et volare ad celum,
sicut natura angelica; et anima, exuta a corpore, volat quo
divina iustitia mictit ipsam sine aliquo reparamine; idest sicut
divina iustitia fieri vult, sic fit, nec potest resistentia fieri
voluntati divine.

	|127-129.~  Unde animus vester gallat, idest extollitur,
vel gloriatur, idest superbit, postea, idest postquam, estis
quasi anthomata in defectu, sicut vermis, in quo formatio fallit,
idest deficit?  Apud Aristotilem, sunt quidam vermes, qui sunt
sine aliqua forma membrorum organalium et nascuntur sine
propagatione, ideo dicuntur anthomata in defectu.  Nam quando
homines sunt ita mali, quod nihil faciunt boni, qui tamen
deberent producere fructum optimum, sunt bene similes dictis
vermibus.

	|130-135.~  Sicut, pro substentando solarium vel tectum,
pro mensula, idest substentaculo, aliquando una figura, vel
ymago, videtur coniungere genua ad pectus, que facit de non vero
veram rancuram, idest ymaginem, idest facit de non vero apparere
verum, nasci illis qui illos vide[n]t; sic factos vidi ego illos
quando posui bene curam, idest quando subtiliter inspexi.  Nota
quod in Ytalia, et in aliis partibus, aliquando sub trabibus,
substinentibus aliquod edificium vel magnum pondus, depinguntur,
aliquando fiunt, ymagines inclinato capite quasi usque ad genua,
que ex labore videntur fatigate: ita consimiliter vadunt isti
superbi inclinati capite quasi usque ad terram, propter pondus
saxi, quod portant super humeros hic in Purgatorio.  Et ille
ymagines faciunt, quod non est verum, apparere: idest, non est
verum quod tales ymagines sint fatigate, sed sic apparent: ideo
de non vero faciunt apparere verum.  |Mensola~: idest basis, sive
capitellum.

	|136-139.~  Verum est quod plus et minus erant contracti,
secundum quod habebant minus et plus in dorso.  Et ille, qui
maiorem patientiam habebat in actibus, idest monstrabat habere in
aspectu, plangendo apparebat dicere: Plus non possum; scilicet,
propter magnum pondus.  Sic sepe dicunt superbi.

	|SUMMARIUM.~  In sexto capitulo, scilicet in illo, quod
incipit: ^Quando separatur ludus~, etc., auctor prosequitur de
spiritibus illorum qui fuerunt interfecti morte violenta: qui
credebant diutius vivere, et sic vixissent; ideo preventi morte
violenta, sic evenit quod eorum penitentia solummodo fuit in
morte ipsorum.  Hic, in isto capitulo, invenit spiritum domini
Benencase de Laterina (est oppidum in comitatu Aretii), quem
interfecit Ghinus Tacchi.  Invenit etiam Curtium de Aretio, qui,
fugiens inimicos suos, suffucatus fuit in flumine.  Hic invenit
Petrum de Labrotia.  Omnes isti rogabant auctorem, et ipse,
rediens ad mundum, ordinaret sic ut pro ipsis oraretur.  Interdum
venit ad mentem ipsi auctori, quomodo Virgilius dicit in sexto
libro Eneydos, quod orationes non possunt mutare fata nec decreta
celi; et iam statutum erat quod iste anime, que sunt hic,
sedebant expectare diu hic, ex eo quia ipsi fuerunt negligentes
et distulerunt penitere usque ad mortem, esto quod isti fuerunt
preventi morte.  Tunc ortum est unum dubium in mente auctoris ex
hoc quia Virgilius dixit, quod propter orationes non mutatur
decretum celi; et tamen omnes iste anime rogabant auctorem, ut
ipse procuraret orationes fieri pro ipsis.  Quod dubium solvitur
in Commento: ibi vedeatur.  In hoc eodem capitulo invenit auctor
Sordellum Mantuanum, hominem aulicum, qui, audito nomine
civitatis mantuane, subito amore patrie ductus, venit ad
amplexandum Virgilium.  Unde auctor sumpsit exordium ex tali
actu, quem fecit Sordellus, audiendo solum nomen Mantuane, de qua
civitate erant ambo, scilicet Virgilius et Sordellus, qui subito
venit ad amplexandum ipsum Virgilium, ad diffamandum et
corrigendum discordias Ytalicorum et omnium civitatum et
castrorum Ytalie; quia necdum odiunt se extranei, sed etiam cives
unius civitatis se mutuo interficiunt et persequuntur.  Increpat
Ytalicos, qui nolunt corrigi ab Imperatore.  Increpat
Imperatorem, qui non venit ad Ytaliam ad reformandum ipsam. 
Demum, in fine, invehit contra propriam civitatem, scilicet
florentinam.

	|Proemio.~  ^Quando separatur.  Quando se parte~: istud
est sextum capitulum huius Purgatorii, in quo auctor adhuc
prosequitur materiam tactam in precedenti capitulo, scilicet de
quarta specie negligentie, illorum qui tardaverunt penitere usque
ad mortem et qui fuerunt preventi morte violenta.  Quod quidem
capitulam dividitur in quatuor partes.  In quarum prima auctor,
transcurrendo, perstringit aliquid de illis violenter mortuis,
ostendendo eorum dispositionem versus ipsum et ipsius versus eos.

In secunda, que incipit ibi:

     Et ego: Bone dux;
     Et io: Buon duca,

(alia littera habet:

     E io Maestro;
     Et ego Magister)

auctor facit expressam mentionem de una anima, quasi
contemporanea Virgilio, quam introducit propter facere
disgressionem, invehendo contra Ytaliam.

In tertia parte, que incipit ibi:

     Ay Italia serva,

invehit contra Ytaliam, exclamando contra multos.

In quarta, que incipit ibi:

     Florentia mea;
     Fiorenza mea,

invehit specialiter contra propriam patriam, scilicet Florentiam.

	|1-9.~  Quantum ad primam partem notandum, quod tres
species ludorum communiter ponuntur a tangentibus talem materiam:
quarum una est ab arte; secunda a fortuna; tertia ab utraque. 
Prima species est ludus scacchorum, qui inter alios minus
inhonestus est: secundus est ludus taxillorum ad azaram: tertius
est ludus alearum.  Quando in ludo taxillorum sunt tres taxilli,
numerus punctorum vocatur volta.  Modo omnes qui habent voltas,
scilicet numeros punctorum inter septem et tria, dicuntur habere
malas voltas, quia cum tribus taxillis raro veniunt sex vel
quinque, et rarius quatuor vel tria.  Eodem modo accidit illis,
qui habent voltas inter quatuordecim et decem et octo; quia raro
veniunt cum tribus taxillis, quatuordecim, quindecim et sexdecim,
sed rarius decemseptem et decemocto.  Sed volte, que sunt inter
tredecim et septem, dicuntur bone volte, quia frequentius
eveniunt.  Modo in ludo taxillorum, alius vincit, alius perdit. 
Completo ludo, ille, qui perdit, remanet tristis et dolens,
recogitat suas malas voltas, et conatur addiscere pro alia vice
eligere meliores voltas.  Illum, qui vincit, multi sequuntur,
congratulando ei dicentes: Bene placuit michi, etc.  Modo, per
comparationem talis ludi, et illius, qui vicit ludum, quem quasi
omnes alloquuntur, et cui quasi omnes congratulantur, ostendit
auctor quomodo faciebant ille anime, que erant hic cum ipso
auctore, dicens, quasi continuando dicta dicendis: Quando
separatur ludus zare, idest quando separantur ludentes ad azardum
cum taxillis, ille qui perdit, remanet dolens, repetendo vices,
scilicet taxillorum: tristis addiscit; cum alio, scilicet qui
vicit, vadit tota gens: quidam vadit ante, et quidam retro eum
apprehendit: ille se non firmat, supple sed vadit, et illum et
istum intelligit: ille, cui porrigit manum, plus non facit
pressuram: et sic a compressura se defendit.

	|10-12.~  Talis eram ego in illa turma spissa, volvendo
eis hinc inde brachia; et promictendo recedebam ab ipsa.  Bona
comparatio.

	|13-14.~  Modo vult auctor nominare aliquos istorum, et
primo nominat unum Aretinum, interfectum a Ghino Tacchi.  Ubi
nota, quod de isto Ghino multa possunt dici: sed unum hic tangam,
alia relinquendo.  Iste Ghinus fuit senensis, nobilis et miles,
et fuit inimicus comitum de Sancta Fiore, qui sunt comites in
territorio senensi; et ab ipsis, qui tunc erant potentes in
Mariptima, fuit expulsus de territorio illo et de terris suis. 
Iste Ghinus cepit Radicofanum, unum castrum valde forte, et
factus est rebellis Ecclesie, et in illo castro Radicofano stabat
cum suis predonibus et tenebat totam Tusciam in briga et timore. 
Pauci transibant inde, qui non caperentur et derobarentur.  Si
transibat aliquis baro, vel magnus prelatus, ibat ipse
personaliter ad capiendum ipsum.  Si transibat mercator, vel
communis homo, mictebat suos ad capiendum ipsum.  Postquam
aliquis erat captus, ipse examinabat eum: Quid habes? quid
solvere potes?  Respondebat ille: Centum florenos, vel tantum. 
Dicebat Ghinus: Tu mentiris; sed plus potes.  Tandem dicebat:
Solvas cito, et vade vias tuas.  Portata pecunia, dicebat: In
nomine Domini, ego nobilis ex sanguine sum; sed fortuna me fecit
ignobilem: volo tecum esse nobilis.  Et reddebat aliquam partem
pecunie: reddebat semper meliorem equum.  Si fuisset scolaris,
vadens ad scolas, captus, dicebat: Quot pecunias habes?  Ille
dicebat: Tantum, etc.  Dicebat Ghinus: Modicum habes, et dabat
sibi pecuniam, dicens: Vade et valenter stude.  Et in istis suis
depredationibus utebatur quibusdam liberalitatibus.  Iste Ghinus
habebat unum germanum, qui faciebat eamdem artem; qui captus fuit
et ductus Senas, et condempnatus ad mortem per unum iudicem, qui
erat ibi deputatus pro iustitia facienda, qui vocabatur dominus
Benencasa de Laterina, de Aretio, qui dominus Benencasa erat
solempnis homo.  Et germanus Ghini, dum legeretur sententia
contra ipsum, dixit: Utinam anima mea stet ita modicum in
Purgatorio, quam modicum stabit anima tua in corpore tuo, o
domine iudex.  Tunc iudex cogitavit quod Ghinus esset germanus
istius.  Completo officio suo, timens Ghinum, recessit de patria,
et ivit ad curiam romanam et factus fuit auditor curie romane,
quia erat excellens doctor: quod non latuit Ghinum.  Tunc Ghinus,
transvestitus et simulatis vestibus, venit ad curiam romanam, et
publice interfecit istum iudicem Aretinum, qui iudicaverat
germanum suum, et prompte, fere et audacter fecit hoc.

	|15.~  Alius spiritus ponitur hic etiam de Aretio, qui
fuit nobilis homo de Tarlatis, domo, sic dicta, nobili de Aretio,
nomine Curtius, qui fuit nobilis miles, probus et strenuus in
armis.  Tunc Tarlati habebant guerram cum Boscolis, nobili domo
etiam de Aretio, qui Boscoli tenebant unum castrum in comitatu
Aretii, quod vocatur Rondine.  Ad quod castrum equitavit ipse
Curtius ad dampnificandum castrum illud.  Illi de castro
insurrexerunt contra ipsum et persecuti sunt eum.  Qui fugiens et
volens transire fluvium Arni, suffucatus est in aqua fluvii, dum
sic illi insequerentur eum.  Ibi erat Aretinus, qui a brachiis
feri[s] Ghini Tacchi habuit mortem (Dominus Benencasa, iudex
scilicet), et alter (scilicet Curtius de Tarlatis), qui submersus
est fugiendo in fuga.

	|16-18.~  Nota hic quod quidam Pisanus, nomine Marzuchus
de domo de Viscontis, de qua domo fuit iudex Ninus de Gallura,
cuius filii comes Hugolinus, de quo dictum est in capitulo
tricesimotertio Inferni, fecit amputari caput, fuit tante
fortitudinis, quod cum precepisset comes Hugolinus quatenus
corpus decapitati non sepeliretur ab aliquo, ipse Marzuchus,
pater eius, ivit de sero ad comitem Hugolinum, dicens sine
planctu aut gemitu: O domine comes, pro Deo permictatis et
consentiatis quod corpus illius pauperis sepeliatur.  Comes
Hugolinus admirans de constantia illius et fortitudine, dixit:
Vere tua patientia et fortitudo vicit duritiem meam.  Item nota
quod comes Ursus fuit de comitibus Albertis de valle Bisentii, et
fuit occisus a suis consortibus.  Bisentius est fluvius, qui
transit per Pratum, castrum prope Florentiam per decem milliaria. 
Item nota quod quedam regina Frantie fuit philocapta de quodam
milite, qui stabat in curia regis, qui miles vocabatur Pierus de
Labroccia, et invitaverat eum de stupro, et noluerat consentire. 
Regina sic scivit facere, quod de mandato regis fuit suspensus,
iniuste tamen.  Que regina erat filia regis Brabantie; et quia
regina fuerat causa quod iste suspenderetur iniuste, ideo, nisi
peniteret eam tanti sceleris, opertebat eam deputari cum grege
infernali.  Ibi precabatur cum manibus iunctis Fredericus
Novellus et ille de Pisis, qui Marzuchum bonum fortem fecit. 
Iste Fredericus Novellus fuit filius comitis Guidonis, qui etiam
fuit interfectus conflictu Bibene.

	|19-24.~  Vidi comitem Ursum, et animam divisam a corpore
suo propter odium et invidiam, sicut dicebat, non propter culpam
commissam (Pier[i]us de Broccia); et hic provideat, scilicet
sibi, dum est hic, scilicet in mundo superiori, domina de
Brabantia, scilicet regina Frantie, que fuit filia ducis
Brabantie, ita quod postmodum, idest post mortem suam, non sit de
peiori grege, idest in Inferno.  Ecce quomodo bene consulitur
isti regine, ut faciat penitentiam pro tali peccato.

	|25-33.~  Ammodo propter dicta istorum spirituum et
rogamina eorum, cum quodam dicto Virgilii in sexto libro Eneydos,
ortum est unum dubium in mente auctoris.  Nam iste anime
supplicabant auctori, ut faceret orari pro ipsis, et ut sic eorum
pene alleviarentur et tempus minueretur: et dictum Virgilii
videtur esse contrarium voluntati ipsorum spirituum.  Cum enim
Eneas descenderet per Infernum cum Sibilla Aufrissa, sive Cumana,
ipse obviavit anime Palinuri, qui fuerat admiralus suus, et fuit
suffucatus in mari, cuius corpus nondum erat tumulatum; qui
rogabat Eneam, ut reciperetur in navi et transportaretur ad locum
sibi fatatum, et plurima rogamina multiplicabat.  Tunc Sibilla
dixit ad eum: Desine fata Deum flecti sperare precando.  Quasi
dicat: Fata De#um (pro Deorum) non flectuntur.  Quid ergo prodest
istis animabus si oretur pro eis, cum omne quod a Deo est
ordinatum semel, nunquam mutetur?  Nunc vero si Deus deputavit
istas animas pro tanto tempore in Purgatorio, quid prodest orare
pro eis, cum omnino oporteat sic esse sicut ordinatum est a Deo? 
Statim, sicut fui liber ab omnibus illis umbris, que precabantur
solum quod alter precetur pro ipsis, ita quod abbreviarentur
devenire sanctas, idest quod possint ire ad locum purgationis, ut
demum vadant ad vitam eternam, ego incepi: Apparet quod michi
neges, o lux mea, idest, o tu Virgili, qui dilucidas intellectum
meum et dubia que obscurant mentem meam, expresse in aliquo
textu, quod decretum celi oratio plicet, idest inclinet, idest
quod oratio humana flectat iudicium Dei: et ista gens solum
precatur de hoc: esset ergo earum spes vana, vel non est dictum
tuum michi bene manifestum?  Ecce quomodo loquitur honeste auctor
respectu Virgilii, quasi volens dicere, quod iste anime frustra
precentur: non videtur, non audeo dicere, quod verba tua sint
falsa: sed impono michi quod non bene te intelligo in tuis
dictis.

	|34-42.~  Et ipse ad me, idest dixit: Mea scriptura est
plana, et spes illorum non fallitur, si bene inspicitur cum mente
sana; quia summitas iudicii non inclinatur, nec, supple unum
momentum divini iudicii potest deficere, quamquam ignis amoris in
uno puncto compleat quidquid debet satisfacere quis se |stallat~,
idest quidquid, vel totum quod, satisfieri hic est iustum.  Quasi
dicat, quod ignis amoris supplet illud tempus, quod minuitur: et
ubi ego firmavi illum punctum, non emendabatur, propter preces,
defectus; idest ibi in Inferno ubi nulla est redemptio: ideo non
possunt ibi preces, quia rogamen, scilicet illorum, a Deo erat
disiunctum, idest divisum.  Nota quod illa verba fuerunt dicta ad
paganum, et fuerunt in Inferno.  Sed hic est aliter: quia iste
anime non sunt dampnate, sed sunt in loco sperande salutis.

	|43-48.~  Vere in ita alta suspicione, idest tam subtili
et difficili sententia, non firmeris, si illa tibi hoc non dicit,
que lumen erit inter verum et intellectum.  Nescio si intelligis,
ego dico de Beatrice: tu illam videbis desuper in vertice istius
montis et felicem.  Nota quod multi querunt quid prosunt
orationes, eleemosine et cetera bona, que fiunt pro hiis qui sunt
in Purgatorio, ipsis mortuis.  Dicunt aliqui quod orationes
impetrant abbreviationem temporis, idest quod illam penam, quod
illi de Purgatorio uno anno portare deberent, portant in uno
mense; sed non minuitur quantum ad intensionem.  Aliqui dicunt
oppositum, quod minuitur pena intensive, sed non extensive. 
Aliqui dicunt, quod utrobique, propter orationes factas, Deus
diminuit penas illis qui sunt in Purgatorio, tam extensive quam
intensive.

	|49-66.  Et ego: Bone dux.  Ed io: O buon duca~: hec est
secunda pars huius capituli, in qua auctor facit mentionem de una
anima mantuana, scilicet Sordelli de Mantua, qui fuit miles,
dictus Sordellus, magnificus et litteratus et bonus dictator in
vulgari, et fuit in curia Ezerini de Romano, magnus amicus ipsius
Ezerini: de quo Ezerino dictum est in Inferno, capitulo
duodecimo.  Hic Ezerinus habuit unam suam sororem, nomine
Cunicciam, que vere fuit filia Veneris et maxime luxuriosa, et
fuit philocapta de isto Sordello, et ipse de ipsa, in tantum quod
devenerant ad invicem ad actum carnalis libidinis; et Ezerinus
bene scivit, qui invenit eos invicem commisceri.  Et quia
Ezerinus diligebat ipsum Sordellum, nihil aliud dixit sibi nisi
hoc: Quod factum est, factum est: sed ulterius hoc non eveniat. 
Tunc iste Sordellus, timens, recessit ab Ezerino illesus.  Tamen
iste Sordellus fuit homo magni cordis, ut leo audax, et sicut
vixerat magnanimus, ita animose suus spiritus stabat hic in
Purgatorio.

	|49-51.~  Et ego bone dux, vadamus cum maiori
festinantia, quia iam non fatigor sicut ante; et vide ammodo quod
podium, idest mons, umbram proiicit, idest facit.

	|52-57.~  Nos ibimus cum ista die ante, respondit, quanto
plus poterimus ammodo, idest nos ibimus quantum durabit dies; sed
aliter est quod tu credis, idest ymaginaris.  Tu ymaginaris hodie
ire ad summitatem huius montis, ubi sol occidit; sed scias quod
sol redibit adhuc duabus vicibus antequam tu sis in summo.  Quia
adhuc erat mansurus in Purgatorio duobus diebus.  Ideo dicit
textus: Priusquam sis illuc supra, redire videbis illum, qui iam
cooperitur a monte, ita quod suos radios tu erumpere non facis;
quia radii non feriebant in ipsum.

	|58-60.~  Sed vide ibi unam animam, que ad postam, idest
propositam, idest recte, sola solitaria versus nos respicit: illa
nos docebit viam breviorem.

	|61-63.~  Venimus ad ipsum: O anima (auctor, quasi
exclamans, describit eam qualis fuit), o anima lombarda, quomodo
sta[bas] altera, idest magnanima, et dedignans, et in motu
oculorum honesta et tarda!

	|64-66.~  Ipsa non dicebat nobis aliquam rem, sed
permictebat nos ire, solum respiciendo, ad similitudinem leonis
quando pausat, idest requiescit.

	|67-75.~  Demum Virgilius traxit, idest appropinquabat,
se ad illam, deprecando quod nobis monstraret meliorem ascensum. 
Sed illa non respondit sue petitioni, sed de nostra patria et de
vita nos requisivit; et dulcis dux incipiebat: Mantua....  Nam
ille prius volebat scire qui isti erant antequam responderet. 
|Mantuane~: reliquit verba rupta.  Iam volebat dicere: Mantua me
genuit.  Sed audito hoc nomine Mantua, quamvis non cognosceret
quis esset qui loquebatur, cucurrit ad amplectendum Virgilium
attonita et stupefacta.  Et umbra tota in se heremita, idest
honesta, vel admirans, aut verecunda, surrexit versus eum de loco
ubi prius stabat, dicens: O mantuane, ego sum Sordellus de tua
terra; et unus alterum amplectebatur.

	|76-78.~  Propter istum actum, quem fecit Sordellus,
auctor invehit contra Ytaliam, dicens: |Ay, Italia serva~: hec
est tertia pars huius capituli, in quo auctor exclamat sicut
sequitur, diffamando eam de guerris et discordiis et de
partialitatibus, etc.  Ay, Italiam servam, idest dico, que
solebas esse libera, ymo domina mundi, doloris ostellum, idest
hospitium, navem sine nauclero in grandi tempestate, non dominam
provinciarum, sed postribulum.  Quia sicut in postribulo venditur
caro humana, ita in Ytalia ytalici cotidie venduntur ut canes.

	|79-84.~  Illa anima gentilis fuit ita prompta solum
propter dulcem sonum, scilicet vocalem (quando Virgilius dixit
Mantua), sue terre, ad faciendum suo civi ibi festum, gratulando
recipere, videre et amplexari eum; et nunc in te non stant sine
guerra (et isti duo applauserunt sibi invicem) vivi tui et unus
alterum corrodit illorum, quos unus murus et una fossa claudit. 
Vere in Ytalia necdum extranei inter se habent odium, sed etiam
concives, ymo et fratres carnales ad invicem adversantur.

	|85-87.~  Queras, misera, circum tuas proras, idest tuos
fines, vel tuas extremitates, tuas mariptimas, et postea tibi
respicias in sinum, si aliqua pars in te de pace gaudet.  Nam
Ytalia est quasi insula, quia a tribus partibus habet mare: solum
ex parte Alamanie coniuncta est terre firme.  Ideo dixit
mariptimas.

	|88-90.~  Quid valet, idest prodest (quasi dicat nihil),
quod tibi reformaret frenum Iustinianus, se sella est vacua? 
Sive ipso esset verecundia minor.  In duobus aggravantur
discordie Ytalie, que duo fecit Iustinianus, imperator romanus:
quia, primo, de Ytalia extraxit vim Gotorum, et leges tam
pulchras ordinavit.  Sedes imperialis, que est Rome, est vacua,
quia nullus sedet super ipsam.  Nam, si Ytalia semper fuisset in
servitute, non esset sibi tanta verecundia tantum subiugari, et
si non essent ita pulchre leges, sicut sunt.

	|91-93.~  Adhuc exclamat auctor, dicens: Ay, gentem,
idest dico, malam supple, que deberes esse devota, quia deberes
solum vacare devotioni propter sanctuaria, et non permictere te
ita circumduci, et permictere Cesarem sedere in sella, si bene
intelligis id quod Deus tibi notat: idest si non vis simulare et
exponere Sacram Scripturam aliter quam debeat intelligi, et non
glossare perverse, maxime in illa parte: Reddite que sunt Cesaris
Cesari, et que sunt Dei Deo.  Et ibi adsunt duo gladii.  Hic, in
hiis verbis, invehit contra officiales Ecclesie, etc.

	|94-96.~  Iam convertit se ad Imperatorem, qui deberet
habitare in Ytalia, et reformare eam.  Respice quomodo ista fera
est facta fallax, scilicet Ytalia, propter non corrigi a
calcaribus, postquam posuisti manum ad scabellum, scilicet
imperiale: idest postquam tu es imperator, et vis habere nomen
sedendi in scabello imperiali, cur non regis sicut regere
deberes, ex quo tu posuisti te ad gubernium?

	|97-105.~  O Alberte Theutonice, qui derelinquis istam,
que est facta indomita et silvestris, et deberes infurcare suos
arciones (arciones sunt partes selle equestris), idest deberes
super eam sedere, eidem dominari (hoc vult dicere auctor in ista
locutione methaphorica, quia imperator deberet venire in Ytaliam
et sedere Rome in sede sua), iustum iudicium a stellis cadat,
idest a celo descendat, super tuum sanguinem, et sit novum et
apertum, ita quod tuus successor timorem de illo habeat.  Quasi
prophetice auctor imprecatur malum isti imperatori.  Unde nota
quod in milesimo ducentesimo sexagesimo secundo Rodulphus, pater
huius Alberti, vocatus erat ad Imperium, et erat tunc parvus
comes in Alamania: sed magne virtutis, factus fuit valde potens,
et acquisivit Sveviam, que non habebat dominum propter mortem
Corradini, quem fecit decapitare Karolus primus.  Et etiam
Austriam acquisivit, propter ducem Austrie, qui venerat cum
Corradino, et erat etiam mortuus.  In millesimo tercentesimo
octavo anno Albertus fuit electus ad Imperium, qui nunquam venit
ad Ytaliam; quia, si venisset, liberasset Ytaliam a guerra et
reparasset eam; ideo auctor sic eum detestatur, invocans iudicium
Dei super sanguinem et super corpus suum: quod evenit; quia,
transiens fluvium quoddam in Alamania, cum exiret de navi, nepos
suus occidit eum gladio, quia abstulerat sibi hereditatem suam. 
Et hoc tangit auctor, quasi dicens: Si tu non fecisti id, propter
quid electus fuisti?  Punitus recte fuisti, quia tu et pater tuus
sustinuistis, propter cupiditatem, scilicet per eam restricti,
istinc astricti, quod viridarium Imperii sit desertum, idest
destructum.  Viridarium Imperii est Ytalia.

	|106-108.~  Iam descendit ad particularia mala, scilicet
aliquas domos nobiles de Ytalia, scilicet Montecchi et
Capellecti.  Isti erant nobiles de Verona, et iste domus cum suis
partialitatibus, expulerunt Azum Marchionem de Est, qui tunc
dominabatur ibi in Verona.  Sed ipse Azus adhesit Ezerino de
Romano; et facto magno fortio, et congregato magno exercitu, ivit
contra illos, et dedit eis conflictum et destruxit eos, et ibi
stetit et ibi mortuus est.  |Monaldi et Philippeschi~: isti
fuerunt de domibus nobilibus de civitate Urbis Veteris, que fecit
magnas partialitates.  Veni ad videndum Monticulos et
Capellectos, Monaldos et Philippeschos, homines sine cura, idest
qui non curant de hiis de quibus esset bene curandum; illos iam
tristes, quia iam sunt destructi; et illos cum suspicionibus,
quia iam sunt proximi destructioni sue.

	|109-111.~  Veni, crudelis, veni (crudelis est ille, qui
negligit famam secundum mortalitatem et leges), et videas
apprehensuram, idest captivationem, vel pressuram, tuorum
gentilium; et cura, idest corrige, eorum crimina, iniquitates et
enormia eis illata, et videbis ad Sanctam Florem, quomodo
curatur, idest gubernatur, vel regitur.  Isti sunt comites qui
dicuntur comites de Sancta Flore, qui tempore auctoris
dominabantur et habebant bene tercenta castra.

	|112-114.~  Veni ad videndum tuam Romam, que plangit,
vidua, sola, die et nocte vocat: O Cesar mi, cur me non sotias? 
Sicut mulier, cuius vir habitat a remotis, dicitur vidua, idest
viri solatio destituta, sic Roma stat; quia rex suus habitat in
Alamania, et ipsa Roma stat in Ytalia: et sicut bona mulier,
diligens maritum suum, habitantem a longe, semper vocat eum, quia
male stat sine ipso, patiendo multas oppressiones; sic Roma se
habet respectu imperatoris, regis sui, existentis in longinquis,
in partibus Alamanie.

	|115-117.~  Veni ad videndum gentem quantum se amat; et
si nulla de nobis pietas te movet, ad verecundandum te venias de
tua fama.  In hiis respondetur cuidam tacite questioni.  Posset
dicere ille Albertus, vel quisque alius rex Romanorum: Si vos,
Romani et Ytalici, estis divisi, discordes et dyabolici homines,
habeatis dampnum, quia non est defectus meus.  Dicitur quod ymo
sit defectus tuus, quia tu deberes corrigere, castigare; et si tu
non compateris nobis Romanis et Ytalicis, saltem deberes hoc
facere propter honorem tuum, quia tu vocaris rex Romanorum.  Ergo
ex quo tu habes titulum, deberes exequi officium tituli: alias
frustra habes titulum talem.

	|118-120.~  Iam auctor exclamat ad Deum celi, convertens
se ad Christum crucifixum, modo poetico nominans eum Summum
Jovem.  Et si licitum est michi, o sancte Jupiter, qui fuisti in
terra pro nobis crucifixus, sunt iusti oculi tui conversi alibi?
idest, ad alium populum quam ad nos?  Quasi dicens: dubito quod
sic, quia tu non videris curare de nobis.  Loquitur hic auctor
more sacrorum vatum, quando dicebatur per eos in persona Dei:
Abscondam faciem meam ab eis, et in gente stulta irritabo eos,
quia ignis succensus est in furore meo.  Vult quasi dicere
auctor, si fas esset: Quasi accuso Deum.  Et sic accipitur si pro
non; sed loquitur yronice, quasi dicens: Sparsisti sanguinem pro
nobis: quare permictis nos conculcari?  Ideo videris nos nolle
videre, nec ad nos respicere.

	|121-123.~  Fit per auctorem hic una disiunctiva talis:
Vel tu non curas de nobis, nec cogitas; vel tu permictis talia
fieri mala, ut ex hiis eveniant aliqua bona, ex preparatione tui
abyssi consilii, totaliter nobis ignota.  Primum non est dandum,
scilicet quod tu non cogites de nobis, vel non cures: ergo
secundum est dandum, idest quod tu facis hoc occulte, vel
permictis, et secrete in eterno tuo consilio, quo permictis sepe
fieri mala aliqua magna propter elicere ex illis aliquos bonos
effectus.  Iudicia Dei abyssus multa.  Vel est preparatio quam in
abysso, idest in profundo, vel secreto tui consilii, facias pro
aliquo bono, in totum a cognitione nostra divisa, idest
preparatio.

	|124-126.~  Nunc, ammodo, ponitur causa exclamationis,
iuste facte, cum dicitur quod civitates Ytalie omnes plene sunt
tyrampnis, et unus Metellus, alias Marcellus, devenit et
efficitur omnis rusticus, qui partialitates faciendo venit. 
Aliqui dicunt quod debet dici Mercellus, quia Mercellus vocabatur
custos thesauri Tarpee.  Nota quod tempore Cesaris, quando fuit
adeptus dominium Rome, diu steterat domus thesauri quod non
fuerat aperta; sed Cesar voluit aperire: quam custodiebat
Mercellus, qui prius voluit scindi per medium quam videre aperiri
ostium domus thesauri, que domus nunc est ecclesia Sancti
Adriani.  Et quia iste Mercellus fuit ita fidelis, multum
commendatur.  Ita ad propositum, nunc quilibet rusticus parcialis
reputatur Mercellus.  Aliqui dicunt, et melius, quod debet
Marcellus dici; nec intelligitur de tali quali Marcello, sed de
illo, qui semper obstetit Cesari, et fuit semper inimicus
Cesaris, de quo dicit Lucanus, et fuit ille, qui iudicavit
Cesarem hostem Senatus et Reipublice.  Modo vult dicere auctor,
sicut iste Marcellus semper obstetit Cesari, ita quilibet
rusticus parcialis obsistit Cesari imperatori romano ac regi.

	|127-129.  Florencia mea.  Fiorencia mea~: hec est quarta
pars huius capituli, in qua auctor invehit contra propriam
civitatem.  Florencia mea (vocativi casus), bene potes esse
contenta (yronice loquitur) de tali disgressione, que non te
tangit (hec disgressio est, quia auctor disgrediens a proposito
tractandi de quarta specie negligentium penitentiam usque ad
mortem, stetit ad invehendum contra Ytaliam, etc.), gracia, idest
ob provisionem, populi tui, qui se argumentat, idest qui sibi
providet.

	|130-132.~  Multi habent iustitiam in corde et tarde
schocchant (idest exit tarde), illam emictunt, propter non venire
sine consilio ad arcum; sed populus tuus illam habet in summo
oris.  Vult dicere auctor, quod multi sunt prompti ad capiendum
beneficia et dignitates in Republica; multi sunt, qui vellent
quod Respublica bene et iuste regeretur: sed timent loqui, ne
dicant et offendant aliquos. |In summitate oris~: iustitia
scilicet.

	|133-135.~  Per oppositum aliqui etiam sunt reperti, qui
quando offerebantur beneficia et dignitates, nolebant recipere;
sed hodie hoc non est.  Multi refutant, idest renuunt, commune
encarcum, idest onus; sed populus tuus sollicitus respondet,
scilicet sollicite: Ego me subarco, idest submicto, vel inclino
me ad sustinendum commune onus.

	|136-138.~  Ergo fac te letam, quia habes bene unde; tu
dives, tu cum pace, tu cum sapientia.  Si dico verum, effectus id
non abscondit.  Yronice loquitur.

	|139-144.~  Athene et Lacedemonie, idest Athnienses et
Lacedemonienses, que, idest qui, fecerunt antiquas leges et
fuerunt tam civiles, fecerunt ad vivendum bene unum parvum
cennum, idest signum (multe divisiones fuerunt in Florentia,
tempore auctoris; ideo sic yronice loquitur.  Nota quod Athene et
Lacedemonie, due civitates in Gretia, fuerunt, ut dicit Titus
Livius, in armis optime et in scientia, et habuerunt et fecerunt
optimas leges.  Athenienses habuerunt a Solone; Lacedemonienses
habuerunt a Licurgo.  Romani antiquitus bene per tercentos annos
vixerunt sub propriis legibus; sed transactis illis annis,
miserunt legationem pulcherrimam ad Gretiam, et habuerunt
duodecim tabulas, super quibus fundate sunt leges.  Vult dicere
auctor, loquens yronice, quod leges Atheniensium et
Lacedemoniorum modicum valent respectu legum, quas faciunt
Florentini), respectu tui, que facis tantum subtilia
providimenta, quod ad medium novembris non pervenit id quod tu de
octobre filas, idest nes.  Quasi dicat: Modicum durant
providimenta tua et decreta tua.  Hoc probat sic per effectum.

	|145-151.~  Quot vicibus de tempore, idest multis
vicibus, quo ego reminiscor, legem, monetam, officium, morem,
mutasti tu et renovasti membra?  Et si bene recordaris et vides
lumen, videbis te similem illi infirme, que non potest reperire
quietem, invenire, super plumis; sed dando revolutionem, suum
dolorem schermat, idest mitigat, vel tranquillat.  Nam membra
lesa, que dolent, sepe fatigantur, in revolutionibus aliquantulum
mitigantur; sed non sanatur tamen, etc.  Deo gratias.

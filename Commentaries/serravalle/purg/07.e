	|SUMMARIUM.~  In septimo capitulo, scilicet in isto, quod
incipit: ^Postquam caripendia~, etc., auctor prosequitur quintam
speciem negligentie, que est quando aliqui propter dignitatem et
dominia temporalia tardant penitere usque ad mortem, ita quod
cura et sollicitudo dominiorum impedivit istos sic, quod usque ad
mortem penitentiam distulerunt.  Primo, tamen, ponit auctor
quomodo Sordellus commendavit Virgilium, interrogans unde
veniebat, et ubi est habitatio sua.  Cui respondens Virgilius
dixit, quod erat perditus, non propter peccata commissionis, sed
obmissionis, in Inferno, non in penis sensibilibus, sed in
suspiriis.  Et tunc ab ipso Sordello petiit de via ascendendi
superius.  Cui dixit Sordellus, quod in hoc loco non erant loca
assignata et ipse bene poterat ire cum eo; et sic voluit ire. 
Sed quia appropinquabat nox, bonum erat providere de hospitio pro
nocte, quia de nocte non erat possibile ascendere per montem
istum.  Tunc dixit Virgilius: Quomodo est hoc? unde provenit
impedimentum?  Tunc dixit Sordellus: Post solis occasum nemo
potest ascendere.  Non aliunde est impedimentum nisi a tenebra. 
Hoc fingit auctor, volens ostendere quod sine gratia Dei nemo
potest mereri: sicut hic, deficiente sole, non potest ascendi
super montem; ita, deficiente gratia divina, nemo meretur.  Sine
gratia divina potest quis descendere, idest cadere in peccatum,
sed mereri non.  Sed bonum est quod vadamus in locum, ubi non
perdatur tempus, idest ubi, quiescendo ab itinere, in alio
exercitio occupemur.  Et sic Sordellus conduxit Virgilium et
auctorem in unum pratum, plenum floribus, et ibi, facto sero,
audiunt cantari Salve Regina in nota suavi; et antequam omnis lux
deficeret, iste Sordellus ostendit auctori multos spiritus
illustres, qui erant hic et qui tardaverunt penitere suorum
peccatorum usque ad mortem.  Isti fuerunt spiritus regum quasi
omnes, tam regum Frantie, quam Anglie, Hyspanie, Cicilie,
Aragonie, Portogallie, Navarre, Cipri, Ungarie, Bohemie: omnes
isti, propter dominia et dignitates, usque ad mortem penitentiam
neglexerunt.

	|Proemio.~  ^Postquam accollectiones honeste.  Poscia che
l'accoglienze honeste~: istud est septimum capitulum istius
Purgatorii, in quo auctor tractat de quinta specie negligentium,
qui, propter dignitates et dominia impediti, tardaverunt
penitentiam usque ad mortem; et dividitur in quatuor partes.  In
quarum prima, continuando dicta dicendis, ponit interrogationem
factam a Sordello Virgilio et collationem quamdam inter eos.

In secunda, que incipit ibi:

     O gloria Latinorum;
     O gloria di Latini,

auctor ponit commendationem Sordelli, factam de eloquentia
Virgilii.  

In tertia, que incipit ibi:

     Sed si tu scis;
     Ma si tu sai,

auctor describit in generali locum, ubi monstrantur isti valentes
principes et domini, qui sunt hic predicta de causa.

In quarta, que incipit ibi:

     Priusquam solis paucam;
     Prima che il poco sole,

auctor ponit et nominat in speciali aliquos istorum.

	|1-3.~  Prima pars est satis clara, in qua dicit:
Postquam accollectiones fuerunt reiterate, quia pluries se
salutarunt, et grate ad invicem se susceperunt, Sordellus
humiliter interrogabat Virgilium de suis conditionibus, etc. 
Postquam accollectiones, idest receptiones, honeste et lete
fuerunt iterate tribus et quatuor vicibus, Sordellus se traxit,
scilicet retro, et dixit: Vos qui estis?  Sordellus querit de
conditione Virgilii, et sibi respondetur ad plenum, factis magnis
caripendiis, et loquitur Sordellus pluraliter causa reverentie.

	|4-6.~  Priusquam ad hunc montem essent volte, idest
adducte, anime digne ascendendi ad Deum, fuerunt ossa mea per
Octavianum sepulta.  Quasi dicens: Licet tu me videas hic in
presenti, non nuper mortuus sum; sed longum tempus fluxit iam a
morte mea, quia sub imperio Octaviani mortuus sum, cui fui
familiaris.  Et tunc adhuc non erat Purgatorium, licet ille mons,
ubi est Purgatorium, esset ibi ubi iam est: tamen adhuc non erat
deputatus pro Purgatorio, ante mortem Christi.  Prius erat
Limbus, de quo Christus extraxit Patres, etc.

	|7-9.~  Ego sum Virgilius; et propter nullum alium
defectum celum perdidi, quam quia non habui fidem: sic respondit
tunc dux meus.

	|10-15.~  Qualis, scilicet, devenit et apparet ille, qui
rem ante se subitam videt, unde miratur, qui credit et non,
scilicet credit, dicendo: Ipsa est, et non est; talis apparuit
ille, et postea inclinavit supercilia, idest faciem, et humiliter
redivit versus ipsum, et amplexus est eum, ubi minor, scilicet,
maiorem, amplectitur, et hoc ad denotandum reverentiam maioribus
exibendam.

	|16-18.  O gloria Latinorum.  O gloria di Latini~: hec
est secunda pars, in qua auctor [facit] commendationem Sordelli
sic: O gloria Latinorum, dixit, scilicet Sordellus, per quem
monstravit quidquid potuit lingua nostra.  O pretium, scilicet
decus, eternum loci, idest patrie, unde fui.  Mantua non ita
cognoscitur sua pulchritudine vel magnitudine, sicut gratia
Virgilii.

	|19-21.~  Qualis gratia, vel quale meritum, michi te
monstrat?  Si ego sum audire verba tua dignus, dic michi si venis
de Inferno, et de quali claustro? idest circulo, subaudi, quia
Infernus est hospitium doloris.

	|22-24.~  Per omnes circulos dolentis regni, respondet
ipse, ad istum locum veni: virtus de celo me movit et cum ipsa
venio.  |Virtus de celo~; scilicet Beatrix: vel divina gratia; et
melius.

	|25-27.~  Non propter facere, sed propter non facere,
idest opera meritoria, ego perpendi, scilicet non posse ire ad
videndum altum solem, scilicet Deum, quem tu desideras et qui
fuit a me tarde cognitus: quia Virgilius non cognovit Deum, nisi
quando ivit ad Limbum, ubi vidit Christum cum signo victorie, ut
patuit in quarto capitulo Inferni.

	|28-30.~  Locus est ibi inferius, non tristis ex
martyriis, sed ex tenebris solum, ubi lamenta non sonant sicut
^guai~, idest sicut lamentationes, sed cum suspiriis.  Dicendum
quod auctor loquitur de campis Elysiis; sed istud hic videtur
contrarium esse hiis, que fuerunt superius dicta in capitulo
quarto Inferni, ubi dictum fuit, quod ille locus, in quo stat
Virgilius, est luminosus, et hic dicit quod est tenebrosus. 
Dicendum quod, quando Virgilius dicit, quod locus est tenebrosus,
vel luminosus, non intelligit de toto circulo, sed de parte, quia
aliqua pars est tenebrosa, et aliqua est luminosa.  Vel dicas,
quod omnis splendor, quem possent habere dampnati, esset tenebra
densissima respectu splendoris glorie supernalis.

	|31-33.~  Ibi sto ego cum parvulis innocentibus, a
dentibus morsi mortis, antequam essent humana culpa exempti
(idest sum ut parvulus), quos mors momordit, idest interfecit,
antequam essent baptizati, vel circumcisi, etc.

	|34-36.~  Ibi sum ego cum illis, qui tres sanctas
virtutes, scilicet fidem, spem et caritatem, se non vestierunt,
et sine vitio cognoverunt alias, scilicet fortitudinem,
temperantiam, iustitiam et prudentiam, et secuti sunt illas
omnes.

	|37-39.  [Sed] si tu scis.  Ma si tu sai~: hec tertia
pars huius capituli, in quo auctor ponit generalem locum, in quo
sunt multi spiritus moderni.  Et primo, Virgilius interrogat de
via dicens: Sed si tu scis et potes, aliquid inditium da nobis,
propter quod devenire possimus citius illuc, ubi Purgatorium
habet rectum initium; quia adhuc non venerant ad ianuam, ubi est
verum Purgatorium.

	|40-42.~  Respondit, scilicet Sordellus: Locus certus non
est nobis positus, idest determinatus, vel assignatus (loquitur
more Virgiliano, qui sic introduxit spiritum Anchisis in campis
Elysiis filio suo Enee, sexto libro Eneydos): licitum est michi
ire sursum et circum: per quantum ire possum, ad conducendum te
tibi me adhereo.  Quasi dicens: Licitum est michi venire tecum
usque ad introytum Purgatorii, et sic veniam.

	|43-45.~  Sed vides iam quomodo declinat dies et iri
sursum de nocte non potest.  Per Purgatorium non itur, idest non
fit bona et proficua penitentia, nisi quando sol est super
terram, idest quando dies est, nisi penitenti illucescat divina
gratia, sive sol iustitie, idest nisi mediante divina gratia non
fit penitentia.  Ideo est bonum cogitare de pulchro |soggiorno~,
sive soggiornatione (^soggiornum~ est proprie bene requiescere,
vel eligere bonum locum et aptum ad morandum, recreatio vel
quies); et ne perdamus tempus, cogitemus de aliqua bona materia
tractare, et loquamur de istis magnis spiritibus.  Iste Sordellus
fuit homo aulicus et sepe erat in curiis magnorum dominorum; ideo
introducit eum auctor declarantem de tot magnis dominis.

	|46-48.~  Anime sunt ad dexteram hinc remote: si michi
consentis, ego te ducam ad ipsas, et non sine delectatione tibi
erunt note.

	|49-51.~  Statim sicut hoc fuit responsum; supple,
Virgilius interrogavit eum: Si quis vellet ascendere de nocte
esset ne ipse impeditus de aliquo, vel non esset nisi quia non
posset?  Virgilius, quasi stupidus, petit, quare de nocte non
potest iri.  Esset ne hoc propter resistentiam, vel propter
clausuram, vel propter tenebram nocturnam?

	|52-57.~  Et bonus Sordellus in terram pertraxit digitum,
faciens signum, dicendo: Videas, solum istam lineam non transires
post solis recessum, vel occasum; non tamen quod alia res daret
impedimentum, quam nocturne tenebre, ad eundum sursum.  Iste,
scilicet, tenebre, cum non posse voluntatem intricant, idest
implicant, vel impediunt.  ^Tenebre~: idest peccata, intricant
voluntatem cum impotentia.

	|58-60.~  Bene posset cum ea, scilicet tenebra, reverti
deorsum, et |passegiare~, idest passim, vel paullatim, ire,
montem circum errando, interim quod orizon diem tenet clausum. 
|Errando~: ille, qui non est dispositus, e[r]rat, sicut viator
qui perditur in itinere, tamquam ignorans ire deorsum; quia
priusquam homo intret gratiam divinam, bene potest redire retro,
scilicet ad vitia.  Notandum est hic quod, in summa, vult dicere
auctor, quod omnem hominem, volentem recedere a peccatis et
facere penitentiam et vivere secundum virtutes, [debet] iuvari a
gratia divina, sine qua nemo posset mereri.  Concordat auctor se
cum Sacra Scriptura dicente: Sine me nihil potestis facere: et
alibi: Nemo potest venire ad me, nisi Pater meus traxerit eum.

	|61-63.~  Tunc meus dux quasi admirando: Duc nos igitur
illuc, dixit, ubi dicis quod haberi potest delectatio commorando,
idest moram trahendo, vel ibi stando.

	|64-66.~  Paucam elongati eramus inde, quod ego perpendi,
quod mons erat scemus, idest concavus, quia ibi erat una cava,
sive unum antrum sicut sepe accidit in montibus, ad similitudinem
vallium, |a guisa~ scilicet concavarum hic, scilicet in mundo.

	|67-69.~  Illuc, dixit illa umbra, ibimus, scilicet nos,
ubi illa costa, scilicet mons, facit de se grembum, idest
gremium, vel sinum, et ibi novum diem expectabimus, idest donc
fiat dies crastina.

	|70-72.~  Inter altum et planum erat una semita schimba,
idest vacua, vel retorta, que nos conduxit in fiancum, idest in
latus, sive finem lache, idest ripe, ibi ubi plusquam in medio
moritur lembum, idest cavum, idest ubi extremitas est plus
medietatis limitis et facta erat una caverna.  Littera est
intricata.

	|73-78.~  Notandum est, quod auctor in quarto capitulo
Inferni conatus fuit multum describere locum, ubi stant viri
illustres; et est tamen in Inferno.  Quanto magis vult hic bene
describere locum et pulchritudinem eius, ubi ponit spiritus
notabiles salvatos!  Vult dicere auctor, quod si omnes [colores]
nobiles, pulcherrimi totius mundi, essent simul, nihil viderentur
respectu varietatis et mirabilium colorum, qui erant ibi.  Et
idem dicit de odoribus: et ideo dicit aurum et argentum finum,
idest optimum, purum.  Coccum est genus purpure vivacis et
candentis.  Vult dicere color rubeus, albus.  Indigum de India
portatur multiplex, lignum odoriferum, lucidum et serenum. 
Biaccha, color albus.  Recens smaragdum, color viridissimus,
quando frangitur, ab erbis et a floribus intra illum sinum
posita.  Quodlibet esset de colore victum, sicut a suo maiore
vincitur minor.

	|79-81.~  Non solum ibi depinxerat natura, sed de
suavitate mille odorum ibi faciebat unum incognitum indistinctum,
propter varietatem tantarum rerum, odorifer[ar]um.

	|82-84.~  Iam ponit quid cantabant illi spiritus, qui
erant in tali loco.  Salve Regina est unus pulcherrimus ympnus,
factus ad salutandum Virginem Mariam, Matrem Iesu Christi: qui
ympnus cantatur communiter de sero post Completorium, et
navigantes, post occasum solis, cantant omni sero, maxime quando
navis currit cum vento flante secundo.  Salve Regina, super
viridi, idest spatio, et super floribus, inde sedentes cantare
animas vidi, que per vallem non apparebant foris, alias foras. 
Et forte isti spiritus omnes, vel saltem plures, fuerant in mundo
devoti Virginis.

	|85-90.  Priusquam paucam.  Prima ch'el poco~: hec est
quarta pars huius capituli, in qua auctor nominat aliquos
spiritus illustres, etc.  Et primo tangit consilium Sordelli,
dicens: Priusquam paucum solis ammodo annidet se, idest occidat,
quia quando sol occidit, apparet quod vadat ad nidum suum,
incepit, scilicet loqui, Mantuanus, idest Sordellus, qui nos
volverat: Inter illos non velitis quod ego vos ducam: de isto
balzo, idest collo, melius actus et vultus cognoscetis vos omnium
illorum, quam in lama, idest in valle inferius, intra ipsos
accumulati, accolti.  |Lama~: vallis cavata.  Vult dicere hic,
quod fama illorum maior est a longe quam de propinquo; quia
presentia minuit famam, dicit Claudianus.

	|91-96.~  Nunc ponit Rodulphum, qui tenuit principatum,
qui fuit imperator et pater Alberti, de quibus duobus satis
dictum est in capitulo precedenti.  Ille, qui magis sedet alte,
qui fuit monarcha, ideo sedet altius aliis, et facit signa
neglexisse id quod facere debebat, quia neglexit venire in
Ytaliam, et qui non movet os ad alios cantus, quia fuit negligens
ad verba aliena, Rodulphus imperator fuit, qui poterat sanare
plagas, idest dissensiones et divisiones Ytalie (quia si
intrasset Ytaliam, sicut tenebatur, pacificasset Ytaliam; sed
propter pigritiam non venit), que Ytaliam mortificaverunt, ita
quod per alios tarde recreatur.  Plage sunt divisiones, que quasi
mortificant Ytaliam.  Iam descendit ad talia verba propter hoc,
quia habuit respectum ad Lucimburgum, qui fuit pauco tempore
imperator, et qui si voluisset Ytaliam intrare, non profecisset
propter materiam nimis male dispositam.  Ideo dicit auctor: Tarde
recreatur.

	|97-102.~  Demum descendit ad secundum spiritum, scilicet
ad Othocherum, regem Bohemie, et fuit valde virtuosus; sed
filius, qui successit sibi in regno, fuit valde vitiosus et
lascivus.  Auctor laudat patrem et vituperat filium.  Ad
ostendendum, quomodo fuit rex Bohemie, nominat dominium suum a
duobus fluminibus, que sunt in Bohemia; quorum unius tacet nomen,
et alterius nomen ponit.  Et dicit auctor quod iste Othocherus
rex, qui rexit istam terram, in qua nascitur ista aqua, fuit
melior in cunabulis, quam fuerit filius suus Wenceslaus barbutus. 
Alter, qui in visu eum confortat, scilicet Rodulphum patrem suum,
rexit terram, idest fuit rex Bohemie, in qua, vel ubi, nascitur,
idest oritur, aqua unius fluvii, que aqua ascendit, idest intrat,
Albiam, flumen sic vocatum, et Albia in mare portat.  Idest, iste
fluvius, Albia fluit per terram Bohemie usque ad mare. 
Othocherus fuit sibi nomen, et in fascis, idest in cunabulis,
fuit melior satis quam Wenceslaus, suus filius, barbutus, qui
luxuria et otio pascitur.  Nota hic quod aliter, et forte melius,
exponitur ternarius precedens, scilicet saltem tertius suus
ritmus, qui est talis: Ubi aqua nascitur, scilicet Multa, aqua,
sic vocata, que ascendit in Albiam, scilicet in illam aquam, et
sic Albia portat in mare: et tunc illa duo, nomina fluminum.  Et
ubi ab alio textu habetur |ascendit~, secundum expositionem
superiorem deberet dici: ubi, aqua nascitur Multa, que vadit in
Albiam, et Albia in mare portat.

	|103-108.  Et ille nasutus.~  Descendit auctor ad tertium
spiritum.  Nota quod auctor multum laudat Othocherum propter
excellentiam virtutum suarum, quia in infantia multum claruerunt
virtutes eius; et opposito modo se habuit filius suus, qui fuit
otiosus et luxuriosus valde: nam otium et voluptas sunt arma
hostis antiqui ad capiendum animas miseras.  Ille nasutus fuit
rex Philippus, rex Frantie, germanus Karoli primi, qui venit in
Ytaliam, et qui interfecit regem Manfredum, et fuit rex Cicilie. 
Hic Philippus dicitur nasutus, quia habebat magnum nasum:
vocabatur Philippus pulcher.  Hic fecit duo passagia ultra mare
contra Saracenos: primum contra Soldanum in Egyptum, ubi
expugnavit Damiatam, bonam civitatem Egypti; sed circumventus
fuit ad innundatione Nili, que innundatio dicitur Calligo, et
fuit ruptus fluvius super exercitum suum: unde fuit coactus
reddere se, et iurare nunquam amplius ire contra Soldanum; et
dimisit Soldano pro obside corpus Christi consecratum, sive in
pignus fidei prestite.  Secundo fecit suum passagium in
Barbariam, et nec profecit, quia fuit coactus retrocedere, et
infirmatus fuit ibi, nec fuit felix in hiis passagiis, sed fuit
bene bonus homo.  Nota quod arma regis Frantie sunt lilia: modo,
quia oportuit istum regem fugere per mare, ideo dicit auctor quod
lilium diffloruit, idest perdi[di]t florem fugiendo, et propter
pestem multi sunt mortui in mari de gentibus suis.  Et aliqui
dicunt quod ipse fuit infirmatus, et tandem mortuus de illa
infirmitate.  Ille, qui habet ita benignum aspectum fuit rex
Theobaldus rex Navarre, genitor regis Guillelmi, qui dedit filiam
suam in uxorem Ludovico regi Frantie, ex qua Ludovico natus fuit
Philippus rex Frantie, malus homo.  Ille rex Philippus stabat ad
consilium cum rege Theobaldo, habente tam pulchrum aspectum, quia
in vita sua se plurimum dilexerunt.  Fugit per mare, ut dictum
est, quando lilium quasi vituperatum [fuit].  Ipse idem Philippus
percutiebat sibi pectus propter malos suos successores.  Et ille
nasutus, qui strictus ad consilium apparet cum illo qui habet ita
benignum aspectum, mortuus est fugiendo, deflorando lilium:
respiciatis ibi qualiter ipse sibi percutit pectus.  Alterum,
scilicet regem Guillelmum, qui dedit in uxorem filiam suam
Ludovico regi Frantie, ex qua rex Lodovicus genuit Philippum,
malum virum (fecit sibi lectum de palma, de manu, ad genu, ad
genam, quia tenebat manum suam ad genam, quod est signum
angustie), videtis qui fecit ad genam de sua palma, suspirando,
lectum.

	|109-111.~  Pater et socer, scilicet Guillelmus, rex
Navarre, et Lodovicus rex Frantie, fuerunt boni; licet Philippus,
filius Lodovici, qui habuit filiam regis Guillelmi, fuerit valde
malus.  |Sunt mali Frantie~, idest malorum regum Frantie. 
Suspirant propter hoc, et dolent, quia sciunt vitam eorum
successorum vitiatam et lordam, idest stercorizatam; et inde
venit dolor, idest procedit, qui sic eos lanceat, idest ad modum
lancee transforat.

	|112-118.~  Iam venit ad alium spiritum, scilicet ad
spiritum don Petri regis Arragonie.  Iste don Petrus fuit
inimicus Karoli primi, patris Karoli secundi, patris regis
Ruberti, qui recepit insulam Cicilie, existente ipse Karolo
primo, cum suo germano, in passagio.  In quo passagio iam ipse
Karolus primus devicerat Iudeam, et inde dictus est rex
Hierusalem, quem titulum adhuc tenent reges Cicilie.  Hunc
titulum retinuit ipse, et filius suus Karolus secundus, et sic
rex Rubertus, et sic rex Ladislaus; et iam ipse Karolus primus
cona[ba]tur invadere regnum, seu imperium, Constantinopolitanum,
et multas terras iam vicerat.  Sed dum esset ibi ad Archos et
Creta, Curonum et Modonum, dominus Ioanes de Procida ordinavit
unum tractatum et unam proditionem cum rege don Petro Arragonie;
et fecit taliter, quod insula Cicilie se rebellavit Karolo primo;
unde fuit coactus recedere de Romania et venire versus Ciciliam,
quam tamen nunquam potuit reacquirere.  Ideo, tunc, per unum
admiralum, idest capitaneum maris, ipsius regis don Petri, captus
fuit prope portum neapolitanum Karolus secundus, filius Karoli
primi et pater regis Ruberti, et ductus captivus in Cathaloniam. 
Iste don Petrus habuit tres filios, quos genuit ex Constantia,
filia regis Manfredi, uxore sua: scilicet don Alphonsum, virum
utique optimum, qui successit patri suo in regno, sed modicum
vixit post patrem; et don Iacobum regem Arragonie, post mortem
dicti fratris sui don Alfonsi; et don Fredericum regem Cicilie:
qui duo, scilicet don Iacobus et don Fredericus, non fuerunt
multum boni, nec successerunt patri suo in virtutibus, licet in
regno.  Ille don Petrus fuit pulcher homo et bene membratus, et
habuit pulchra membra; sed Karolus primus habuit masculum nasum,
idest magnum, quia licet fuerunt discordes et inimici in vita,
quia rex Karolus primus interfecit regem Manfredum, socerum
ipsius regis don Petri, et ipse don Petrus recepit ab ipso
Ciciliam, tamen modo in Purgatorio sunt multum concordes in
cantando Salve Regina.  Fuit homo virtuosus rex don Petrus.  Tunc
ad textum.  Ille, qui apparet ita membr{u}tus, rex don Petrus, et
qui se concordat cantando, scilicet Salve Regina, cum de illo de
masculo, idest magno, naso, omnis valoris portavit cinctam
cordam, idest fuit summe virtuosus; et si post ipsum remansisset
rex iuvenculus, qui retro eum sedet, scilicet don Alfonsus,
filius suus, qui bene fuit rex post mortem patris sui, sed vix
modicum forte per duos menses, bene ibat valor, idest virtus, de
vase, idest de patre, in vas, scilicet in filium, idest de herede
in heredem, vel de descendente in descendentem: et non potest
dici de aliis heredibus, scilicet don Iacobo, rege Cathalonie, et
don Frederico, rege insule Cicilie.

	|119-120.~  Iacobus et Fredericus habent regna, idest de
hereditate regnorum; de hereditate meliori, scilicet de
virtutibus, que esset melior hereditas quam regnorum, nullus
eorum, scilicet dominorum, possidet: idest dato quod possideant
regna, que fuerunt patris eorum, non possident virtutes paternas;
tamen hereditas virtutum esset melior hereditate regnorum.Nunc
auctor ponit unum valde notabile dictum, scilicet: Licet
hereditas bonorum temporalium transferatur a patre in filios, et
forsan etiam alique proprietates corporis, sicut similitudo
faciei, vel convenientia complexionis, vel magnitudo corporalis,
vel macredo, aut pinguedo; tamen hereditas virtutum et bonitas
non transfunduntur a patribus in filios, quia non semper patres
boni generant filios bonos: ymo, quasi raro ex optimis patribus
nascuntur ita boni filii.  Et assignat causam ipse auctor,
dicens, quod sic vult fieri Deus, qui dat virtutem et probitatem,
ut ab eo denominetur.  Vult, secundum opinionem auctoris, Deus,
quod virtutes recognoscantur ab ipso, et in hoc reputo auctorem
satis bene dixisse.  Sed adhuc melius ostendit Aristotiles,
secundo Ethicorum ubi dicit, quod virtutes non insunt nobis a
natura, quia quod inest a natura, reperitur in omnibus que
participant talem naturam: et tunc si inesset homini a natura,
omnibus hominibus inesset; cuius oppositum videmus quasi pro
maiori.  Sed virtutes, scilicet morales, que efficiunt hominem
bonum, acquiruntur ex exercitio bonorum operum; et sic est verum,
quod non hereditario iure, aut successione patris in filios,
acquiritur virtus.

	|121-123.~Raro resurgit per ramos, idest per filios, qui
sunt rami patris, humana probitas; et istud vult ille, scilicet
Deus, qui illam dat, ut ab eo denominetur.

	|124-126.~  Etiam ad nasutum vadunt verba mea, idest ad
Karolum primum, non minus quam ad alterum Petrum, idest don
Petrum, regem Arragonie, dictum patrem don Iacobi et don
Frederici, qui cum eo cantant, idest concorditer, ut supra dictum
est, unde Apulia et Provintia iam in se dolent; idest, filii et
descendentes a Karolo primo ita degenerant in virtutibus a patre,
sicut filii don Petri; propter quam degenerationem Apulia, que
est una bona pars Cicilie, et Provintia, que successit Karolo
propter uxorem suam, matrem Karoli secundi, que fuit filia
comitis Provintie, iam plorant, sive dolent, propter
degenerationem virtutum.  Nota quod, quando don Petrus, rex
Arragonie, dimisit abire regem Karolum secundum, redimentem se,
quem diu tenuerat captum, seu captivum, et fecit pacem cum eo,
ipse recepit duas filias ipsius Karoli secundi in uxores filiorum
suorum, scilicet don Iacobi et don Frederici: quarum [una]
vocabatur Beatrix, et alia Margarita.  Demum nota quod dominus
Petrus fuit longe melior homo quam fuerunt filii, et filii sui
fuerunt longe minus boni patre suo.  Et idem accidebat Karolo
primo et suis filiis.  Demum nota quod Constantia, uxor regis don
Petri, et mater dictorum filiorum, fuit filia, ut dictum est,
regis Manfredi, et vocabatur Constantia.

	|127-129.~  Nota demum quod auctor loquitur hic
aliquantulum per antifrasim cum dicit tanto de semine suo plancta
melior, idest minus bona, quanto plusquam Beatrix et Margarita,
Constantia de marito adhuc se vantat, idest gloriatur.  Idest,
tanto fuit melior Karolus primus quam suus filius et sui
successores, quanto plus gloriatur, idest potest bene licite
gloriari, Co{n}stantia de suo bono marito, rege don Petro, quam
Beatrix et Margarita de suis maritis, qui erant filii regis don
Petri, quia pater fuit longe melior filiis.

	|130-132.~  Admodum ponit Henricum regem, bonum utique
virum, simplicem et iustum, regem Anglie, solum, quia insula
Anglie est divisa ab alio orbe; et fuit sanctus homo, et fuit
filius regis Ricchardi, utique etiam boni viri, et pater
valentissimi regis Edoardi.  Ideo dat magnam laudem auctor domui
regum Anglie, quia multi et multi successerunt boni et valentes. 
Videte regem simplicis vite, sedere ibi solum, Henricum regem de
Anglia: iste habet in ramis suis, idest in filiis, meliorem
exitum, idest meliores descendentes.

	|133-136.~  Ultimo ponit Marchionem de Montisferrati, qui
vocatus fuit Guillelmus marchio Spatalonga, qui fuit probus in
armis.  Fuit capitaneus Mediolani, fecit magnam guerram cum
Papiensibus, et erat inimicus Astensium.  Et quia erant ditissimi
et faciebant guerram cum dicto marchione propter pecunias suas,
et cum ipsis ordinaverunt quod Alexandrini, idest homines de
Alexandria de Palea, que est una civitas in partibus Pedemontium,
qui erant subiecti ipsi marchioni, cum sint peximi viri, ceperunt
ipsum marchionem et posuerunt in carceribus, ubi mortuus est sine
prole: quem mortuum unus Alexandrinus percussit, quia non poterat
satiari de vindicta.  Hic dicitur stare ad terram bassus, sive
infimus, quia alii, de quibus dictum est, fuerunt reges.  Iste
fuit marchio, propter cuius mortem secuta est magna guerra
Astensibus, et maxime in una planitie ipsis subiecta, que vocatur
Canavesse, et sic Alexandria habuit guerram.  Et Monferratum
contrata est et comitatus istorum marchionum, in qua contrata
sunt multa castra.  Ille [qui] magis infra istos atterratur,
idest magis stat bassus ad terram, respiciendo sursum, est
Guillelmus marchio, per quem, sive cuius mortem, Alexandria et
sua guerra facit plorare Monferratum, idest illum comitatum, sive
habitatores illius comitatus, et Canavesse, idest habitatores
illius vallis, sive planitiei, sic vocate.

	|SUMMARIUM.~  In isto decimoseptimo capitulo, quod
incipit: ^Recorderis, lector~, auctor ponit aliqua remedia ad
fugiendum vitium ire.  Ponit igitur auctor unam suam visionem, in
qua mens sua fuit tracta ad considerationem Philomene et ad
ipsius impietatem.  Philomena fuit filia Pandionis, que fuit
impiissima: tandem conversa in avem sui nominis, que maxime
delectatur cantare, scilicet Philomena.  Iterum mens sua fuit
tracta ad considerationem Aman, quem fecit crucifigi Assuerus,
in cuius loco positus fuit Mardocheus Iudeus (videantur hystorie
in Commento).  Adhuc in unam aliam hystoriam Lavine, filie regis
Latini.  Iste tres hystorie docent refrenare vitium ire, sive
iracundie, ex eo quod Philomena propter iracundiam conversa fuit
in avem sui nominis; Aman fuit crucifixus; Amata, mater Lavinie,
seipsam suspendit.  Ideo ne in consimilia incidamus, deponamus
omnem iracundiam, et mansuetudinem imitemur.  Demum auctor ponit
apparitionem angeli, qui purgavit eum a peccato ire, et tunc
cantatum fuit, Beati pacifici, qui sunt sine ira mala.  Et tunc
auctor cum Virgilio ascendit in quartum circulum, ubi purgatur
vitium accidie.  Subito auctor Virgilium interrogavit, quod genus
peccatorum purgabatur in hoc circulo.  Cui Virgilius dixit, quod
hic purgatur amor diminuti boni, qui deberet esse plenus.  Et hic
Virgilius declarat originem omnium peccatorum actualium, ponens
tale exordium: Nec creator, nec creatura, unquam fuit sine amore,
vel naturali vel accidentali: naturalis nunquam errat;
accidentalis sepe, quia qui diligit res plus quam sint diligende,
et qui diligit minus quam sint diligende, errat sic diligendo. 
Sed quando quis diligit malas res, quod sepe accidit, quia malum
aliquando apparet bonum, et sic diligitur; vel quando bonum non
diligitur sicut debet diligi; etiam tunc error commictitur.  Ex
hiis sequitur, quod amor est radix omnium actuum meritoriorum et
omnium illorum qui puniri merentur.  Videatur hec materia in
Commento, ubi diffuse est pertractata.  Nota quod ille, qui nimis
seipsum amat, et in tantum quod vult superesse omnibus, et
neminem vult habere parem, commictit peccatum superbie.  Et qui
tantum se diligit, quod timet ne perdat statum suum, et ideo odit
felicitatem aliorum, peccat peccato invidie.  Et qui propter
iniuriam, appetit vindictam, fit irosus, sive iracundus.  Qui
summum bonum etiam in confuso apprehensum lente amat, et ad ipsum
lente currit, peccat peccato accidie.  Qui bona mundalia diligunt
ultra quam sint diligenda, sunt avari.  Qui diligunt in
voluptatibus gustus ultra debitum delectari, sunt gulosi.  Qui in
voluptatibus tactus, sunt luxuriosi.  Ecce quod ab amore nascitur
omne peccatum. 

	|Proemio.~  ^Recorderis, lector, si unquam in alpibus. 
Recordati, lectore, si mai nell'alpe~: istud est decimumseptimum
capitulum huius Purgatorii, in quo auctor tractat de remedio,
quod potest adhiberi ad refrenandum iram et impetum iracundie, et
transit etiam ad quartum circulum, in quo tractabitur de vitio
accidie, quarto scilicet vitio morali.  Et istud capitulum
dividitur in quatuor partes.  In quarum prima auctor describit
unam suam visionem, per quam dat doctrinam ad refrenandum vitium
ire. 

In secunda parte, que incipit ibi: 

     Sicut frangitur sompnus; 
     Come se frangie el sonno. 

ponitur apparitio angeli, qui purgat et lavat auctorem a vitio
ire. 

In tertia, que incipit ibi: 

     Iam erant supra nos; 
     Gi eran sopra noi, 

auctor subtiliter investigat unde nascatur accidia. 

In quarta, que incipit ibi: 

     Hinc apprehendere potes; 
     Quinci comprender poie, 

concludit auctor quod amor est semen, ex quo oriuntur omnes actus
meritorii et etiam demeritorii. 

	|1-9.~  Primo tamen ponit auctor quomodo ipse exivit
extra aierem nebulosum et intravit aierem serenum et clarum,
quia, ut predictum est, in isto tertio circulo erat aier valde
nebulosus et obscurus.  Ponit auctor tale exemplum.  Aliquando
[in alpibus], et maxime in illis que sunt inter Florentiam et
Bononiam, est aier ita nebulosus, quod vix homo potest videre
aliquid distans a se.  Sed venientibus radiis solaribus, qui
dissolvunt nebulam et rarificant vapores, tunc homo, existens in
tali aiere tenebroso, qui iam incipit rarefieri a radiis
solaribus, incipit videre res a se distantes per modum quo talpe
creduntur videre.  Nota quod talpa est unum animal simile
muribus, quod communiter stat sub terra; de qua talpa aliqui
dicunt quod non habet oculos et nec videt.  Alii dicunt, et
melius, quod talpa habet oculos, tamen coopertos cum una subtili
pellicula, que multum impedit visum eius, non tamen adeo quin
aliqualiter videat, licet parum clare.  Tali modo vident illi,
qui sunt in alpibus circumdati a nebula spissa et obscura, que
iam incipit rarefieri et dissolvi a radiis solaribus
penetrantibus eam.  Unde dicit textus: Recorderis, lector, idest
tu qui hunc librum legis, si unquam in alpibus te supervenit,
idest circumdedit, nebula, scilicet spissa et obscura, que iam
incipit rarefieri et dissolvi a radiis solaribus penetrantibus
eam, per quam videres non aliter quam per pellem talpe; sicut,
quando vapores humidi et densi rarefieri incipiunt, spera solis
delectabiliter intrat per ipsos; erit tua ymago levis, idest
ymaginatio, idest fiet clara si sic considerabis, in perveniendo
ad videndum qualiter ego revidi solem primo, qui in occasu erat.

	|10-12.~  Si[c] pariter, ponendo meos cum passibus fidis
(idest faciebam tot passus quot faciebat Virgilius) mei magistri,
exivi extra talem nubem, ad radios mortuos, idest quantum ad usum
nostrum, quia non plus videbamus illos, in infimis lictoribus,
idest in ymis locis. 

	|13-18.~  Nunc auctor, volens ostendere quanta est
efficacia huius visionis, esclamans admirative [dicit]: O
ymaginativa, idest virtus, que nobis rubas, idest a nobis
subtrahis, subaudi sensum, vel nos expolias actibus sensuum,
aliquando ita extra, quod non perpendit, quamquam extra sonent
mille tube (sic est quod aliquando homines ymaginando unam rem
bene intense, extrahitur ita operibus sensum exteriorum, quod si
sonarent mille tube, homo taliter ymaginans non perciperet
huiusmodi sonum.  Legitur de Socrate insigni philosopho, quod
aliquando etiam dum erat ad mensam comedendo, incipiebat aliquid
ymaginari et taliter abstraebatur ymaginando, quod oportebat
uxorem suam dirigere manum eius Socratis ad incisorium vel ad
[s]ciphum, quia taliter extraheretur ymaginando, quod
obliviscebatur comedere.  Ego legi in dictis domini Ioannis
Bocchacii, quod Dantes semel dum esset Senis in apotheca unius
speciarii, sive aromatarii, oblatus fuit sibi quidam liber, in
quo erat scriptum quoddam opusculum, quod ipse Dantes nunquam
amplius viderat, et quod placebat sibi.  Tunc Dantes appodiavit
se ad murum, sive ad parietem, et legens percurrit totum librum
illium cum tanta extractione, quod instrumenta, que ibi
pulsabantur ad quasdam nuptias, nequaquam audivisse fassus est),
quid movet te, o ymaginatio scilicet, si sensus tibi non
porrigit?  Quia nihil videtur posse esse in intellectu quin per
prius transeat per sensum.  Movet te lumen (hic interrogative
loquitur), quod in celo informatur per se, idest per suam
naturam, quia celum habet movere omnia inferiora, vel scilicet
aliquando sive influentia celi, per velle quod eum infra ducit,
idest per voluntatem divinam, que scorgit, idest que mictit
gratiam divinam in animo, sive in mente unius viri?  Modo illa
speculatio erat cogitatio, per quam intuebatur extatice effectus
peximos, qui causantur ab ira, sive ab impetu ire, sive
iracundie; quia ira compulit homines ad occidendum et faciendum
quasi infinita mala, occisiones et stragem hominum propter
ulcisci et vindictam facere; ymo sepe propter iram aliqui
accenduntur contra proprios filios et contra seipsos.  Si illa
bene considerentur, scilicet effectus, qui proveniunt et
causantur ab ira, poteris addiscere et refrenare iram et ire
impetum, et vitare, addiscens omnem verecundiam.  Proculdubio ex
consideratione eorum bonorum, vel [malorum que] evenerunt propter
iram, sive impetum ire hiis, qui ira victi sunt, datur bona
doctrina prudentibus, ut ira abstineant.  Ideo auctor ponit hic
tres hystorias, tangens materiam ire. 

	|19-24.~  Quarum prima est de Philomena, filia regis
Pandionis, regis Athenarum, que hystoria posita est superius,
nono capitulo huius libri.  Que Philomena consensit sorori sue
Progne, converse in yrundinem, et interficeret filium Ytim et
Terei, regis Tracie, viri sui, propter cuius Ytis mortem
crudelem data ex ira, ipsa Prognes conversa est [in] yrundinem
et Philomena conversa est in avem sui nominis, scilicet
Philomenam, que avis plurimum delectatur cantare.  Quam hystoriam
auctor plurimum notat hic, [propter] effectum qui sequutus fuit
ex ira Philomene.  Unde ipse habet causam abstinendi ab ira. 

	Modo ad textum.  Notandum est, quod aliquis textus in
vulgari habet sic: ^De l'empiezza~, vel ^De l'empiezz[a]~, idest
de impietate.  Aliquis textus habet, ^De l'ampiezza~, idest de
amplitudine.  Si textus debeat intelligi ^de l'ampiezza~, idest
de amplitudine, intelligitur de amplitudine, idest magnitudine,
ire, quam habuit Philomena, que mutata fuit in avem sui nominis. 
Si dicit textus ^De l'empiezza~, idest de impietate,
[intelligitur de impietate] procedente ex ira Philomene; propter
quam impietatem, procedentem ex ira, Prognes, sororis Philomene,
et ipsius Philomene, proveniebat mors Ytis, qui fuit datus
comedere patri suo Thereo regi Tracie.  Idest: talis amplitudinis
ire, vel de impietate, procedente ex ira Philomene, venit, sive
apparuit, orma, sive vestigium, in ymaginatione mea, scilicet
Dantis.  Tunc sic ad textum.  Impietatis, vel amplitudinis,
illius, que mutavit formam suam, scilicet in avem, que ad
cantandum plus delectatur, in[tra] ymaginem meam apparuit orma,
idest vestigium, vel aspectus, vel apparentia: et hic fuit mea
mens ita restricta intra se, quod ab extra non veniebat res, que
esset adhuc ab ea recepta.  Quasi dicens: Per nullum signum
exterius ostendebam quid esset interius, ymo videbar quasi
mortuus. 

	|25-30.~  Secunda hystoria est de crucifixo despectoso et
fero.  Hystoria est, que ponitur per diversa capitula in libro
Ester, sic: quod rex Assuerus, rex Persarum et Medorum, qui apud
hystoricos dictus est Arthaserses, qui regnavit ab India usque ad
Assyriam super centum viginti sex provincias, tricesimo anno
regni sui fecit grande convivum suis princibus etc., regni sui,
in vestibulo horti, etc.  Et inter alias epulas voluit, quod uxor
sua, regina Vasti, veniret ad conspectum magnatorum, etc., qui
renuit venire et obedire iussis regis.  Unde rex turbatus habuit
consilium cum magnatibus suis de inobedientia regine, et data
fuit atque obtenta sententia, quod regina privaretur statu suo,
et una alia subrogaretur loco sui.  Et missis nuntiis per totum
regnum, inventa est Hester ebrea, neptis Mardochei, que posita
est regina in loco Vasti, quam rex Assuerus maxime dilexit. 
Mardocheus, patruus Hester, stabat semper ad ostium palatii, ad
sentiendum quomodo succederet ipsi Hester, nepti sue.  Tunc Aman,
princeps militie regis, concepit [iram] contra Mardocheum, ex eo
quia, transeundo Aman, omnes inclinabant se ipsi Aman, preter
Mardocheum, qui sciebat ipsum Aman inimicari populo Dei, scilicet
Israel.  Aman autem taliter successit regi, quod rex dedit
licentiam ipsi Aman, ut constitueret diem, in qua omnes Hebrei
deberent interfici per totum regnum.  Quo audito, Mardocheus
indicavit Hester, que dixit regi, quod esset male contenta.  Rex
dixit: Quare?  Ipsa dixit: Crastina die indicabo regie maiestati. 
Et tunc ipsum regem invitavit ad prandium et fecit etiam invitari
Aman; in quo prandio, quasi lugens, dixit regina Hester regi:
Inimicus noster est iste Aman, qui etiam ordinavit iam lignum,
in quo debet crucifigi Mardocheus, patruus meus, qui stat ad
fores regis.  De quo, dum legeretur in archivis regis, inventum
fuit quod ipse revelaverat proditionem factam et conspiratam
contra vitam regis.  Unde rex precepit quod super lignum, in quo
volebat facere crucifigi Mardocheum, ipse Aman crucifigeretur. 
Et sic fuit crucifixus, et Mardocheus fuit positus per regem in
loco Aman.  Modo ex ira, quam concepit Aman contra Mardocheum,
evenit quod ipse Aman fuit crucifixus.  Modo talis crucifixio,
sive hic Aman crucifixus, venit in fantasiam istam et
ymaginationem extaticam; per quam etiam hystoriam docetur quod
abstinendum sit ab ira et eius impetu. 

	Modo ponitur hystoria Hester libri.  Postea pluit,
idest, descendit, vel apparuit, intra altam fantasiam unus
crucifixus despectosus et ferus in sua apparentia, et talis
moriebatur.  Circa ipsum, scilicet crucifixum, erat grandis
Assuerus, Hester sua sponsa et iustus Mardocheus, qui numquam
voluit inquinari in escis gentilium, et qui fuit sollicitus pro
liberatione populi sui, qui fuit in dictis et factis ita integer.

	|31-39.~  Tertia hystoria est de Lavina, filia regis
Latini.  Ubi sciendum, quod, veniente Enea de Troya post eius
excidium, et applicans ad fauces tyberinas, misit legatos ad
regem Latinum, qui dominabatur in civitate Laurenta: qui rex
Latinus habebat uxorem nomine Amata, ex qua habebat unam filiam
nomine Laviniam, iam aptam ad maritum: quam ipsa regina Amata,
mater puelle, [promiserat Turno]; et desponsata Enee, illa pro
ira et impetu ire ivit et laqueo se suspendit.  Hec hystoria dat
doctrinam, ut quis abstineat ab ira. 

	Nunc ponitur tertia hystoria de Lavina, primo per
comparationem talem.  Quando fit aliquis motus sub aqua, tunc
superascendunt quedam  bulle, in quibus recluditur aier, et
subito tunc tales bulle franguntur una post aliam.  Sepe hoc fit. 
Ita igitur, sicut una bulla frangitur, quia deficit aqua de
subtus, sic de una fantasia Dantis, de una hystoria, surgebat
alia.  Et statim sicut ista ymago rupit se per seipsam, ad
instar unius bulle cui deficit aqua sub qua fuit facta, surrexit
in mea visione una puella, scilicet Lavina, plangendo fortiter,
et dicebat: O regina Amata, scilicet mi mater, quare propter iram
voluisti esse nihil, idest te interfecisti et perdidisti animam? 
Occidisti te propter non perdere Lavinam, idest me, filiam tuam,
quia apparebat Amate, mater Lavine, perdere filiam suam, si
aliquis haberet eam in uxorem quam Turnus: quod non erat verum;
quia melior et honorabilior maritus fuit Eneas, quam fuisset ipse
Turnus.  Nunc me inter se [dicebat], perdidisti me, [te]
interficiendo: ego sum ipsa que luctuo, idest luctum facio,
mater, ad tuam prius quam ad alterius ruinam. 

	|40-45.~  Sicut frangitur sompnus.  Como se frange 'l
sonno~: hec est secunda pars huius capituli, in qua ponitur
apparitio angeli, per talem similitudinem.  Si homo, quando una
nova lux percutit oculos, excitatur a sompno, qui sompnus
guizzat; idest, quando movet se, movet plane, antequam totaliter
evaniat; sic apparuit cadere et cecidit ymago auctoris, sive
fantasia, statim ut vidit lumen, idest splendorem angeli, quia
talis splendor fuit maior quam sint splendores, quos habemus in
usu.  Sicut frangitur sompnus ubi statim nova lux percutit visum
clausum, qui fractus guizzat, idest movetur, prius quam moriatur;
sic ymago mea cecidit infra, statim quod lumen multum michi
percussit, maius satis quam illud quod est in nostro usu. 

	|46-51.~  Ego me volvebam propter videre ubi essem,
quando una vox dixit, Hic ascenditur: que ab omni alio intentu me
removit (nam hucusque per totum capitulum istud, auctor erat
intentus ad vitium ire: sed nunc dimictit talem intentum, et
transit ad aliam materiam, scilicet ad vitium accidie); et fecit
meam voluntatem tantum promptam, respiciendo quis erat qui
loquebatur, que nunquam quiescit [nisi] reaffrontetur, idest nisi
revideat talem angelum, sicut sperat videre post mortem suam et
purgationem vitii ire in tali circulo.  Vel sic: Anima mea et
voluntas mea nunquam quiescet donec redibit ad celum, ubi valeat
videre naturam angelicam fronte ad frontem.  Loquitur
naturaliter, quia repetunt proprios [ortus] queque rursus: nam
quia corpus factum est de terra, nunquam quiescat donec in
terram pariter revertetur; sic anima, veniens de celo, cupit de
celo, cupit ad celum redire, nec quiescit donec illuc revertatur.

	|52-54.~  Modo describit angeli lumen per quamdam
comparationem talem: Sicut [sol] aggravat oculos nostros, propter
suum splendorem qui excedit nostram potentiam videndi, et
semetipsum nobis celat, idest non permictit se a nobis videri, et
in eius intuitu deficit oculus noster, quia non est tante
virtutis; sic visus auctoris deficiebat in intuitu angeli.  Sed
sicut sol, qui nostrum visum aggravat et propter superfluum suam
figuram velat, sic mea virtus ibi deficiebat.  Hoc dicit auctor
ad denotandum, quod lumen divine gratie, figuratum per angelum, a
nobis est incomprehensibile; quod lumen est gratia gratis data. 

	|55-57.~  Iste est spiritus rectus, qui in viam eundi
sursum nos dirigit sine prece, et cum lumine suo semetipsum
celat. 

	|58-60.~  Facit nobiscum, sicut homo facit secum; idest,
gratia divina gratis data venit ad nos, sicut nos disponimus
nosmetipsos ad ipsam; quia qui expectat precem, idest qui
expectat rogari, et necessitatem videt, maligne iam se mictit ad
negationem.  Littera est difficilis.  Legatur sic: Facit nobiscum
sicut homo facit secum (idest se largitur sine prece, idest non
requisitus, sicut homo iustus et caritativus, qui absque hoc quod
rogetur, videns necessitatem proximi, se sine sua requisitione
largitur); [quia qui expectat precem et necessitatem videt],
ille maligne iam se mictit |al niego~, idest ad negationem; idest
ille, qui vidit necessitatem proximi et expectat rogari de
subventione, nimis crudelis est, qui sic expectat rogari; nam
talis expectatio est quoddam genus negationis. 

	|61-63.~  Ergo concordemus cum tanto invito, idest cum
tanta invitatione, pedem, idest affectionem: procuremus ascendere
priusquam obscuretur, scilicet aier, et fiat nox; quia postea non
posset, scilicet quis, ascendere, si dies non redit, idest nisi
alia dies veniat. 

	|64-69.~  Sic dixit meus dux, et ego cum ipso volvimus
nostros passus ad unam scalam; et statim quod ego ad primum
gradum fui, sensi me prope quasi per unum motum ale eventari,
idest ventilari, in visum et diceri, Beati pacifici, qui sunt
sine ira mala; idest, beati sunt illi, qui refrenant malum iram,
idest illam ex qua provenit malum.  Quasi dicens, quod aliqua ira
est bona, quia ex illa sequitur bonum.  Sic enim vult
Aristotiles, quarto Ethicorum, capitulo de mansuetudine.  Ymo
vult Aristotiles quod ira aliquando est necessaria bellantibus et
etiam in rectoribus, quos oportet sepe scire irasci.  Dicit
Salomon, quod propter tristitiam vultus corrigitur animus
delinquentis.  Tullius tamen dicit, quod ira semper est mala. 
Sic videtur etiam dicere Seneca.  Sed ipsi intelligunt de excessu
ire; Aristotiles autem intelligit de ira temperata, scilicet
quando quis irascitur ubi et quomodo et cuius gratia oportet.  Et
tunc talis ira bona est.  

	|70-72.  Iam erant supra nos.  Gi eran supra noi~: ista
est tertia pars huius capituli, in qua auctor subtiliter
investigat unde oritur accidia et quasi omnia vitia capitalia,
ymo omnes actus meritorii et demeritorii.  Et nota quod sicut in
undecimo capitulo Inferni ipse distinxit circulos Inferni, et
vitia et dampnatos in circulis infernalibus; sic hic vult
distinguere circulos Purgatorii, et bene atque solempni cura.  Et
dicit primo, quod apparebant radii stellarum, non solis, quia
erat nox: Iam erant supra nos tantum elevati ultimi radii,
scilicet stellarum, que apparent post solis occasum; vel sic et
melius: Ultimi radii, quos nox sequitur, scilicet solis, qui
erant in occasu, qui erant altissimi; ita quod stelle apparebant
a pluribus lateribus, idest a multis partibus. 

	|73-75.~  O virtus mea, quare sic fugis a me? idest
quare deficis, vel debilitaris? infra meipsum dicebam, quia
sentiebam potentiam crurium positam in treugis; hoc est, iam non
poteram plus ire; quia in tantum factus est auctor debilis, quod
plus ire non poterat.  Nota quod auctor fingit hoc hic, quia iam
erat in circulo, ubi punitur accidia et ubi puniuntur accidiosi,
pigri et lenti.  Nam accidioso et pigro, qui vadit purgatum se,
omnis parvus labor est sibi gravis.  Est credendum quod aliquando
intellectus auctoris erat fessus; quia semper insistere operi et
laborare, nimis durum est.  Tamen ipse auctor, confortans
semetipsum, hortabatur: Labora, excitare te; quia homo ad laborem
nascitur, et avis ad volandum. 

	|76-78.~  Iam auctor cum suo magistro pervenerat ad
circulum accidie, nec ulterius pro intrando istum circulum
oportebat eos descendere.  Ideo dicit textus: Nos eramus ubi plus
non ascendebatur scala sursum, et eramus assisi, idest positi, ad
sedendum, sive firmi, modo quo navis que ad piaggiam arrivat,
idest pervenit, vel appulit, ad terram.  Et ibi per totam noctem
steterunt quousque venit postera dies.  Dicit sicut navis, quod
intelligit de navicula ingenii auctor.  Nam superius dictum fuit:
O navicula ingenii mei, circum principium primi capituli huius
Purgatorii. 

	|79-84.~  Et ego attendi, idest auscultavi, aliquantulum,
si audirem aliquam rem in novo gyrone, idest circulo, in quem
noviter intraverat; postea me volvi ad magistrum meum et dixi:
Dulcis mi pater, dicas qualis offensio, idest quale peccatum,
purgatur hic in gyrone ubi sumus? si pedes stant, non stet tuus
sermo.  Idest: si non ambulamus pedibus, [non] perdamus tempus,
sed aliquid dicas. 

	|85-87.~  Et ipse ad me, scilicet dixit: Amor boni
|scemi~, idest diminuti, de suo debito, hic restauratur; [hic
repercutitur] male tardatus remus.  Subtiliter dicit male
tardatus remus; nam accidia non est aliud nisi quedam tarditas et
pigritia in non faciendo bonum et in tendendo in summum bonum, et
quasi accidia plus invenitur in obmictendo quam in commictendo. 
Amor boni scemi, sive diminuti, est defectivus de suo debere,
idest non facit quod debet; quia homo tenetur querere diligenter
bonum et instanter; et qui piger est ad hoc, habet amorem scemum,
idest diminutum: quem amorem oportet restaurari et refici, sicut
nauta, qui in die fuit piger ad remigandum, de sero volens se
applicare ad portum, oportet quod sollicitius remiget quam fecit
de die dum navigavit lente.  Sic oportet quod cum amore tendatur
ad summum bonum et cum sollicitudine: sed ille amor tardius est
accidia. 

	|88-96.~  Sed ut magis aperte intelligas, adhuc volve
mentem ad me, et apprehendes aliquem bonum fructum de nostra
mora, idest retardatione, sive quiete.  Idest, verte te et
attende cum lumine rationis et subtiliter speculare.  Vult hic
auctor dicere et dicit, quod nihil est, nec aliquod ens existit,
nec unquam fuit, sine amore; ita quod omnia mundi entia habent
aliquem amorem.  Vult adhuc auctor, quod omnis mundi amor, aut
est amor naturalis, aut est amor animi.  Amor naturalis est ille,
quo res diligunt seipsas; sic etiam anima diligit corpus; ymo,
quo omnia entia seipsa modo suo se diligunt.  Vult etiam hic
auctor, quod amor naturalis nunquam erret, et semper, quando est,
sit sine errore.  Alius amor, scilicet animi, potest bene errare
et multipliciter.  Nam, vel amor talis habet obiectum non bonum,
idest quando amatur malum, sive res non bona, sive mala; vel
quando amatur res communiter bona, et amatur ultra modum et ultra
quam mereatur amari: vel quando etiam res multum diligenda, nimis
modicum amatur.  Vult etiam auctor, quod [amor] animi, idest
accidentalis, idest qui provenit non naturaliter sed ad placitum,
dum dirigitur in primum ens, et bene est directus in summum
bonum, et dum in secunda bona, idest in creaturas, mensuratur
bene, semper est causa bone et non male delectationis.  Sed si
talis amor torquetur, idest non ratione dirigitur ad malum,
scilicet obiectum, vel quando cum maiori vel minori quam debeat,
currit in bonum, contra factorem operatur sua factura, idest
creatura, idest non bene agit.  Est igitur amor accidentalis,
sive animi, triplex: scilicet unus, quo amatur summum bonum,
scilicet Deus; et si ille amor, quo Deus amatur, sit lentus et
paucus, sic est accidia.  Alius amor est, quo amantur res
temporales: que si ultra modum amantur et plusquam mereantur, vel
quam sit necesse ad sustentationem vite, et tunc est avaritia et
non est laudabilis talis amor a sapientibus.  Tertius amor est,
quando amatur res non bona, que tamen apparet: nam aliter
voluntas non amaret, quia obiectum voluntatis est bonum, vel
apparens bonum, ut vult Aristotiles in primo Ethicorum.  Quidquid
igitur amatur, diligitur tamquam bonum, vel tamquam apparens
bonum.  Obiectum alicuius potentie est illud, quod movet ipsas
potentias: sicut color est obiectum visus, quia ipse color movet
visum; sic sonus est obiectum auditus.  Nunc ad textum. 

	Nec creator nec creatura unquam, incepit ipse, scilicet
dicere, o fili, fuit sine amore, vel naturali vel animi. 
Naturalis fuit semper sine errore; sed alius potest errare
[propter] malum obiectum, scilicet quando res mala amaretur; vel
per nimium, vel per modicum, vigoris: idest, quando temporalia
bona amantur plus vel minus quam mereantur. 

	|97-102.~  Dum est in prima bona directus, id est in
summum bonum, sive Deum, et in secunda bona, idest res
temporales, seipsum mensurat, esse non potest causa male
delectationis: sed quando ad malum, idest obiectum quod non est
bona res, torquetur, idest non ratione vadit, [vel] cum maiori
cura vel minori quam debeat, currit [in bonum], contra Factorem,
idest Deum, operatur sua factura, idest creatura. 

	|103-105.  Hi[n]c comprehendere potes.  Quinci
comprehendere poi~: ista est quarta pars huius capituli, in qua
concluditur per auctorem, quod amor est semen, ex quo oriuntur
omnes actus meritorii et etiam demeritorii.  Hinc comprehendere
potes quod esse convenit, idest oportet, amorem semen in nobis
omnis virtutis et omnis operationis que meretur penas. 

	|106-111.~  Modo dicit auctor quod amor naturalis nunquam
fallit: sed quia nunquam potest a salute sui subiecti volvere
visum, ab odio proprio res sunt tute; quia nulle res odiunt se
ipsas; et quia intelligi non potest divisum et per se stans
aliquid esse a primo, scilicet amore, ab illo odire omnis
affectus est decisus.  Nam non est per se ad se, sed est de se ad
aliud, scilicet ad proximum: quia igitur nihil potest se odire,
restat igitur [quod] odit proximum.  Modo omne odium est ergo
erga proximum, et omne tale odium oritur ab amore quo homo
semetipsum diligit: quia homo tantum diligit se et propter se et
a se, quod a tali et a tanto amore oritur in eo odium erga
proximum; quia omne odium, quo oditur proximus, provenit ex
inordinato amore quo homo diligit se ipsum. 

	|112-114.~  Restat igitur, si dividendo bene extimo, quod
malum quod amatur, vel odium, proximi, idest quod res que amatur,
vel malum, proximi, talis amor, quo amatur malum, vel odium, ad
proximum, nascitur in tribus modis in vestro limo, idest in
sensualitate vestra, que de limo terre formata est.  Notandum est
hic, pro ipso textu intelligendo, quod homo amat seipsum
indecenter amore animi; quia de amore naturali non loquimur hic,
quia ille non errat.  Nosmetipsos amamus [indecenter]; ideo
nascitur in nobis odium in proximos ex triplici amore, sive ex
amore qui tripliciter oritur in nobis: scilicet vel quia tu nimis
et excellenter diligis tuam excellentiam et exaltationem, ita
quod tu vis esse super omnes alios, et neminem vis tibi parem; et
ex hoc est superbia: secundo, quia tibi videtur quod prosperitas
tui proximi posset esse diminutio tui status, vel honoris, et
ideo odis proximum; et sic est invidia: vel, tertio, quia tu amas
tuum honorem; ideo habes in despectum parvipendi, et hoc recipis
pro iniuria, et ex hoc provocaris in vindictam; et sic est ira,
quia conturbaris contra illum, qui te parvipendit. 

	Nota quod ira habet ortum ab aliena malitia, invidia
autem a propria; ideo ira est minus peccatum quam invidia.  Talis
ergo amor, ex quo proveniunt, superbia, invidia, ira, tripliciter
nascitur in sensualitate humana. 

	|115-123.~  Et aliquis, ut sit suo vicino, vel proximo,
superior, sperat excellentiam, et solum per istud desiderat quod
ille, scilicet proximus, sit de sua potentia in infimum missus. 
Ecce ortum superbie.  Et aliquis potentiam, gratiam, honorem et
famam timet perdere, ut alius superascendat, idest exaltetur, et
fiat maior eo; unde tristatur, ita quod contrarium amat: idest,
vellet videre non prosperitatem proximi, sed vellet videre
destructionem illius.  |Et aliquis~: ponitur alius amor ex quo
nascitur ira, que provenit ex amore sui; quando scilicet homo
tantum amat honorem et statum suum, quod recipit in despectum si
parvipenditur ille honor, et concipit iram contra illum qui
offendit se sic parvipendendo; et sic homo fit promptus ad malum,
scilicet parvipendentis.  Et sic est ira; quia desiderat
vindictam et appetit, et talis appetitus est ira.  Et aliquis
propter iniuriam videtur quod indignetur, vel turbetur, vel
irascatur, ita quod sit de vindicta gulosus, in tantum quod
vindictam desiderat: et talis convenit, idest oportet, quod malum
alienum imputet, idest querat. 

	|124-126.~  Iste triformis amor, ex quo sunt superbia,
invidia et ira, hic inferius, idest in isto Purgatorii monte, non
inferius in libro isto (non attendas librum, sed montem,
Purgatorii), plangitur, idest purgatur.  Nunc volo quod de illo
intelligas, qui currit ad bonum cum ordine corrupto. 

	|127-129.~  Nunc ponitur de accidia.  Quilibet confuse
unum bonum apprehendit, idest inserta est in mentibus mortalium
summi boni cupiditas, in quo quiescit animus, et desiderat, quia
pervenire ad illum quilibet contendit.  Omnis mortalium cura,
quam multiplicium studiorum labor exercet, diverso quidem calle
procedit, ad unum tamen finem beatitudinis nititur pervenire
(Boetius tertio De consolatione, prosa secunda). 

	|130-132.~  Si lentus amor ad videndum illud, scilicet
summum bonum, nos trahit, vel ad illud acquirendum, ista cornix,
sive circulus, post iustum penitere, idest post sufficientem
contritionem, vos martyrat, idest punit, vel cruciat. 

	|133-135.~  Aliud bonum est, scilicet temporale, sive res
temporales, quod bonum [non] facit hominem felicem; quia nulla
bona finita, sive temporalia, sunt felicitas, nec in ipsis
reperitur felicitas; non est felicitas, non est bona essentia
omnis boni fructus. 

	|136-139.~  Amor, qui ad illud nimis se tradit, idest
communicat, supra nos plangitur, idest supra istum circulum in
quo sumus modo, per tres circulos; scilicet illos, in quibus
purgantur avaritia, gula et luxuria; sed sicut tripartitus
ratiocinatur, taceo illud, ad hoc ut per te ipsum de illo queras. 
Debet autem sic inquiri: quia bona temporalia, que non sunt
felicitas nec faciunt quemquam felicem, aut amantur nimis et
magis quam deceat, et sic nascitur avaritia; vel tu nimis amas
delectationes gustus in istis bonis temporalibus, et sic est
peccatum gule; vel tu nimis sequeris delectationem venereas, et
sic est luxuria.  Sic triformiter dividitur ille amor quo amantur
bona temporalia, ex quo oriuntur tria peccata capitalia, scilicet
avaritia, gula et luxuria, de quibus tractabitur in sequentibus:
que tria vitia purgantur in partibus superioribus istius montis.

	|SUMMARIUM.~  In capitulo vicesimoquinto, quod incipit:
^In fine, vel ad finem, verborum suorum~, auctor tractat de
duabus aliis speciebus furti et latrocinii.  Secunda species
latrocinii est opposita prime: quia prima species est, quando
fur, vel latro, non habet a natura, nec a consuetudine; hec est,
quando fur, vel latro, habet a natura, quod inclinatur ad
latrocinium, et habet ex consuetudine et usu, et ad furandum
semper cogitat et intendit.  Et ideo ex latrone fit serpens, et
ex serpente, qui eum momordit, fit homo.  Et sic stant ad
denotandum, quomodo latrones de tali specie sunt habituati et
semper sunt in tali disposicione; et tales latrones, sicut
serpentes, semper querunt fugam, sive fugere.  Tertia species
latronum, sive furium, est pexima; que est quando latrones et
fures nedum sunt habituati ad furandum, sed super hoc faciunt
consilia invicem; determinant de modo furandi, de tempore, per
modum consilii et deliberationis et appensate, sicut accidebat de
istis quinque, quorum numerus ponitur in textu: scilicet Cianfa,
Angelus, dominus Bosius de Donatis, et sui sotii.  Omnes fuerunt
cives Florentini.  Et in isto capitulo auctor facit unam pulchram
transformacionem, scilicet, quomodo ex uno serpente parvulo, qui
momordit Angelum de Brunelischis, nobili domo de civitate
Florentie, et ex ipso Angelo, factum est unum animal terribile,
quod erat illa duo, scilicet serpens et Angelus; erat quodlibet
illorum, et nullum illorum erat.  Sic Virgilius et Ovidius
fingunt de Minotauro, de quo dicunt, quod erat homo, erat bos,
non homo, non bos: erat uterque, neuterque.  Sic hic factum est
de isto Angelo et serpente, ipsum mordente.

	|Proemio.~  ^Al fine de [le] parole.  In fine verborum~:
istud est vicesimumquintum capitulum huius Inferni, in quo auctor
tractat [de] duabus aliis speciebus latrocinii, sive furti: quod
quidem capitulum dividitur in quatuor partes.  In quarum prima,
in continuando dicta dicendis, prosequitur aliqualiter materiam
pretactam de Vanne Fucci.

In secunda parte, que incipit ibi:

     Mentre ch'io parlava;
     Interim quod ego loquebar,

tractatur de secunda specie latrocinii, in quo nominatur unus
spiritus modernus.

In tertia parte, que incipit ibi:

     Com'el ramarro;
     Sicut stellio,

tractatur de tertia specie latrocinii in uno alio spiritu
moderno.

In quarta parte, que incipit ibi:

     Insieme si risposero;
     Insimul sic sibi responderunt,

describitur particulariter transformacio huius ultimi latronis
membratim.

	Notandum est hic, primo et ante omnia, quod auctor ponit
tres species latrocinii.  Quarum prima est, quando latro non est
fur a natura, nec etiam ex usu; sed quando habilitas se offert,
tunc latro furatur, et ad tale furtum non venit deliberate nec
appensate.  Talis mordetur a serpente; et propter morsum
serpentis, venenum subito convertit eum in cinerem: demum satis
cito ille cinis convertitur in hominem, et redit figura humana. 
Secunda species est, quando latro est usus furari, et consuetus
et habituatus in furtis, et tunc tales latrones serpentes
amplectuntur et mordent ipsos fures taliter, quod latrones fiunt
serpentes, et serpentes fiunt homines et invicem transformantur. 
Tertia species est pexima omnium: que est quando latro, nedum
furatur habilitate adveniente, sed etiam ex usu et habituatione,
sed, quod peximum est, furatur deliberate, appensate, facto
consilio cum sotio vel sotiis.  De prima specie habitum est in
capitulo precendenti; de duabus reliquis tractatur in capitulo
presenti.

	Demum notandum est, quod in hoc capitulo fit mentio de
quinque malis furibus, sive latronibus, qui omnes erant cives
civitatis Florentie.  Quorum unus vocabatur dominus Bosius de
Donatis: miles erat, et ditissimus factus ex latrociniis et
furtis.  Secundus fuit Angelus de Bru[ne]lischis, nobili domo de
Florentia.  Tertius fuit Puccius Scianchatus; dicebatur
Scianchatus, quia erat claudus.  Quartus Cianfa de Caligays,
nobili domo Florentie.  Quintus erat Guercius de Cavalcantibus,
nobili domo.  Isti fuerunt magni latrones.  Secunda species
latronum, vel latrones de secunda specie, transformantur in
serpentes; idest, quod ex serpentibus et latronibus fit una
figura mirabilis, ad denotandum quod mens et intentio horum
latronum est ad latrocinandum.

	Dicit auctor quod latro sit conversus in serpentem. 
Fugit, quia fugere est mos et consuetudo latronum.  Vadit lente,
quia latrones, quando vadunt ad furandum, vadunt plane et
attente, ne sentiantur.  In ista secunda specie ponit auctor
Angelum de Brunelischis transformatum.  In tertia specie ponit
dominum Bosium de Donatis.  Omnes isti quinque fures seu
latrones, erant milites.  Tunc ad textum.

	|1-3.~  Littera satis clara est.  Vult dicere auctor,
quod postquam ille latro, scilicet Vannes Fucci, recensivit omnia
auctori, que supra scripta sunt, ipse fecit ficas cum ambabus
manibus.  In fine suorum verborum manus extulit, idest levavit,
ad celum, cum ambabus ficis, dicendo: Tolle, idest accipe, Deus,
quia tibi illas squadro, idest porrigo.  Hoc fingit auctor ad
denotandum, quod iste Vannes Fucci, nedum fuit latro et
violentus, sed etiam magnus blasphemator Dei et Sanctorum.  Fuit
irosus, iratus, et habebat de more, quando erat iratus, de more
suo peximo antiquato volvebat se ad blasphemandum Deum, faciendo
sibi ficas, quasi diceret: O Deus, in tuo despectu feci et faciam
hoc.

	|4-9.~  Posita ita tenaci obstinatione, auctor indicat
punitionem eiusdem, dicentis de seipso: Ab eo tempore, idest quo
feci furtum in sacristia Pistorii, citra, fuerunt michi serpentes
amici.  Quia unus, scilicet serpens, sibi se involvit ad collum,
ac si dicat: Nolo quod tu amplius dicas.  Nota quod serpens
naturaliter inimicatur homini.  Tamen serpens fuit amicus istius
Vannis, quia facit debitam ultionem, et semper stat cum ipso. 
Sed videtur hic quod auctor letetur de serpente, demordente
istum.  Unde hoc?  Dicendum quod sapiens letatur, cum videt
vindictam peccatorum, ad terrorem aliorum malorum.  Et ideo
auctor, exclamare volens, dicit primo: Et unus alter, scilicet
serpens, ad brachia, scilicet saltavit, et eum religavit,
repercuciendo seipsum, |ribadendose~, ita ante, quod non poterat
dare cum ipsis unum |crullum~.  Repercuciendo, idest reflectendo
seipsum a parte ante, idest anteriori, ut strictior staret et
firmior.

	|10-12.~  Ay, Pistorium, Pistorium, quare non stantias,
idest, cum instantia queris, vel deliberas et censes, annihilari,
incinerari (subaudi, sicut modo fecit Vannes Fucci, civis tuus),
ita quod plus, idest ulterius, non dures, postquam in male
operando semen tuum superas?  Aliqui dicunt, quod semen Pistorii
fuit stirps Cathelline, scilicet de reliquiis eius; unde dicunt,
dici Pistorium a peste.  Sed tales nesciunt quid dicant.  Non,
certe.  Licet Salustius dicat, conflictum Cathelline fuisse in
campo pistoriensi, Pistorium tamen fuerat ante illud bellum prope
tercentos annos.  Preterea, si Salustius dicit verum, ex illo
conflictu nemo remansit.  Nec dicitur Pistorium a peste illa,
scilicet a conflictu, sed dicitur Pistorium a ^pistis~ grece,
latine ^fides.~  Auctor vult dicere: Postquam tui moderni
excedunt tuos antiquos in malefaciendo, idest in malis operibus.

	|13-15.~  Adhuc auctor detestatur istum Vannem Fucci,
dicens: Per cunctos circulos Inferni obscuri spiritum non vidi,
in, idest contra, Deum, tantum superbum; non illum, qui cecidit
Thebis de muris.  Iste fuit Capaneus, de quo dictum est
sufficienter in capitulo violentorum, idest in quartodecimo huius
Inferni.  Vide ibi quomodo ipse violentus fuit contra Deos.

	|16-18.~  Modo fingit auctor alium latronem magnum,
maiorem predicto.  Hic fuit Caccus, qui persequebatur primum,
sicut sepe accidit, quod unus latro destruit et persequitur
alium, sicut Deus vult.  Ille, scilicet Vannes Fucci, aufugit,
quod non est amplius loquutus verbum.  Et ego vidi unum
Centaurum, plenum rabie, venire clamando: Ubi est, ubi est,
acerbus, idest Vannes Fucci?

	|19-21.~  Mariptima non credo ego quod tot habeat, quod
bestias, idest viperas, sive serpentes, ipse habebat super dorso
usque ad locum ubi incipit nostrum labium, idest usque ad os. 
Tota |groppa~ erat plena serpentibus; ad denotandum tot malicias
et varias huius.  |Labia~, idest ore, vel ab ore, ad groppam. 
Iter quos erat unus draco allatus.  Draco est suum odium
venenosum, et rabies quam expandebat contra omnes; et ille draco
eiiciebat ignem per modum, quod suffocat omnes.  Ita depingit eum
Virgilius in septimo Eneydos, dicens, quod iste Caccus fuit
magnus incendiarius, et, ultra hoc, expoliabat et occidebat omnes
transeuntes.  Ita dicit Titus Livius circa principium.

	|22-24.~  Super |spallus~, idest humeros, |retro~, a
tergo, cum alis apertis ibi iacebat unus draco, et ille suffocat
quemcumque, |qualunque~, idest omnem, cui obvia[t].

	|25-33.~  Meus magister dixit: Ille est Caccus, qui sub
saxo montis Aventini sanguinis fecit sepe lacum.  Multos homines
interficiebat sub saxo illo.  Non vadit cum fratribus suis per
unum iter, propter furtum, quod fraudulenter fecit, grandis
armenti quod habuit vicinum.  Unde cessaverunt sua opera
|biecia~, idest fallacia, sub clava Herculis, qui forsan dedit
sibi centum, et non sensit decem.  Notandum est hic, quod
Hercules, devicto Gerione, rege Hyspanie, rediens ad Greciam,
conduxit secum magnum armentum bovum, et transivit partes ubi
modo est Roma, que tunc non erat, nec fuit postea per tercentos
annos.  Unus collis est, qui dicitur mons Aventinus, qui mons est
modo infra menia Urbis prope ripam Pomeriam, iuxta abbatiam
Sancti Alexii: sub quo colle est, et tunc erat, magnum antrum, in
quo habitabat iste Caccus, qui dicitur Caccus Evandri; quia
Evander rex, pater Pallantis, edificavit super illum collem, sub
quo habitabat iste Caccus.  In quo antro occidit multos homines,
et ibi tenebat furta et omnia que furabatur.  Quando illac
transibat Hercules cum gentibus suis et armento, hic Caccus, non
de die sed de nocte, recessit ad armentum Herculis, et furatus
fuit multas vaccas, tauros et vitulos, quos omnes traxit per
caudam in foveam illam.  Facto de mane die, Hercules, volens ire
viam suam, volebat premictere suum armentum, et invenit quod
multi boves deficiebant.  Perquirens hinc inde, non inveniebat. 
Tandem, vadens ad antrum Cacchi, invenit vestigia bovum: sed quia
Caccus traxerat eos per caudam in antrum, apparebat quod boves
inde recessissent, et non intrassent; et sic Hercules discedebat. 
Accidit, sicut est de more, quod boves inceperunt mugire, et illi
qui erant in antro ceperunt respondere mugitui aliorum; et sic
clare cognovit Hercules, quod sui boves erant in antro; et
retrocedens, amovit saxa que superposuerat Caccus, et vicit
Caccum et rehabuit armentum suum.  Et capiens clavam suam magnam,
Hercules percussit istum Caccum centies, et tamen ille non sensit
ictus decem, quia, antequam Hercules percuteret eum quinquies,
ille mortuus est.  Sed, forte, videtur difficile, quod Hercules
conduceret ita a longe armentum, sicut de Hyspania.  Sed dic,
quod hoc non est mirum, quia non est aliqua provintia mundi, ubi
sint maiores boves, quam in Hyspania.  Ideo ad habendum boves tam
magnos, ipse Hercules conducebat tale armentum.  Ecce, quod
propter furtum Caccus est hic in hoc loco latronum et non stat
cum suis fratribus, scilicet Centauris, qui sunt in loco
violentorum, qui fecerunt violentiam proximis, ut superius patet
in capitulo decimosecundo huius Inferni.

	|34-39.  Mentre che io.  Interim quod ego~: ista est
secunda pars huius capituli, in qua tractatur de secunda specie
latrocinii qui, nedum furantur de habita opportunitate, sed per
naturam sunt inclinati et ex usu furantur; et tunc, mordente
serpente unum istorum latronum, ex serpente et latrone fit unum. 
Hii tales sunt quinque, ut supra dictum est.  Interim, quod ipse,
scilicet magister, loquebatur, et ipse, scilicet Centaurus,
transcurrit, transfugit, tres spiritus venerunt sub nos, de
quibus nec ego, nec dux meus, |s'accorsit~, idest perpendit (isti
tres erant Angelus de Brunelischis, Bosius de Donatis, et Puccius
Scianchatus), nisi quando ipsi clamaverunt: Qui estis vos?  Ex
quo nostrum novum restitit, idest quievit, et intendimus solum ad
ipsos postmodum; idest non fuimus plus loquuti de Cacco.

	|40-45.~  Ego non illos cognoscebam.  Merito, quia
latrones vadunt de nocte, incognite, transfigurati: sed sequuntum
est, idest accidit, sicut sequi solet, idest evenire, per aliquem
casum, quod unum nominare alium convenit, idest oportet, dicendo:
Cianfa ubi remansit?  Quare ego, ut dux staret attentus, michi
posui digitum a mento usque ad nasum.  Hoc est signum optimum ad
reddendum aliquem attentum.  Iam auctor facit mentionem de sotiis
illorum trium, quia cum illis tribus erant duo alii; sed nondum
appulerant illuc, qui sunt Cianfa de Caligays et Guercius de
Cavalcantibus.  Omnes erant milites.  Sepe contigit, quod unus
latro detegit alium.  Tunc bene cognovit auctor qui erant isti,
et quomodo omnes Florentini erant; et tunc fecit actum
meditationis, scilicet ponere digitum a mento ad nasum.

	|46-48.~  Ad ostendendum, quod illa fictio, quam facturus
est, sit bene profunda, dicit sic: Si tu es tunc, lector, ad
credendum lentus id quod ego dicam, non erit mirum, quia ego, qui
illud vidi, vix michi illud consentio, idest vix michi possum
credere.

	|49-57.~  Dum ego tenebam elevata in eos, idest versus,
supercilia, scilicet dum ego eos respiciebam (supercilia idest
oculos intellectuales), interim ecce unus serpens cum sex pedibus
se |lanciat~, idest saltat, ante unum, idest Angelum de
Brunelischis, et totum se illi applicat cum pedibus de medio, et
avinxit |panciam~, idest ventrem, et cum anterioribus brachia
apprehendit: postea adentavit sibi utramque genam: deretanos,
scilicet posteriores, supple pedes, ad tybia extendit, idest
protraxit, et misit ei caudam inter ambo, idest tybias ambas
(artificiosum dictum est), et retro per renes sursum illam
retraxit; et sic ligatus est serpens cum homine isto, scilicet
Angelo de Brunelischis.

	|58-63.~  Edera |abbracciata~, idest amplexata, nunquam
fuit ad arborem sic, sicut horribilis fera per alterius membra
|avvittichiavit~, idest vinxit, sive applicuit, sua.  Edera est
species arbuste, que se involvit super arbores et muros
aliquando, et folia semper habet viridia: est valde calida. 
Sicut, ergo, edera se involvit super arbores et coniungit, sic
iste serpens sexquipes se involvit cum isto Angelo.  Postmodum
|s'appicarunt~, idest coniunxerunt se, sicut de cera calida
fuissent, et miscuerunt eorum colorem: nec unus, nec alter,
apparebat illud quod erat; quia homo non apparebat homo, nec
serpens apparebat serpens.  Homo erat albus, et serpens niger.

	|64-69.~  Sicut procedit ante ardorem, idest antequam
incipiat ardere papirus sursum, unus color brunus, idest niger,
qui non est niger, idest ad plenum adhuc, et albus moritur, idest
deficit, vel extinguitur (ymagineris comburere unum folium de
papiro, et incipiat comburi ex uno latere, et paullatim ardeat;
ille fumus qui surgit a papiro, vel a carta, nondum est bene
niger, et albedo deficit); sic immutabatur color utriusque
istorum, scilicet serpentis et Angeli.  Alii duo, scilicet Bosius
et Puccius, respiciebant, et quilibet clamabat: Heu, Angele,
quomodo tu mutaris!  Videas quod iam non es nec duo nec unus:
idest dolemus quod sic transformeris, quia iam non es homo nec
serpens, sed es uterque.  Talis est homo latro, quia quantum ad
figuram est homo, sed quantum ad mentem et intentionem est
serpens.

	|70-78.~  Iam duo capita unum devenerunt, quando nobis
apparuerunt due figure mixte in una fatie, ubi erant duo perditi,
scilicet homo et serpens.  Facta sunt brachia, scilicet Angeli,
duo, quatuor |liste~, idest brance: |coscie~ cum cruribus, et
venter, et cassus (medium tenet inter corpus et pectus)
devenerunt, idest facta sunt, vel apparuerunt, membra que nunquam
fuerunt visa.  Omnis primarius aspectus ibi erat cassus, idest
perditus: duo et nullus, ymago perversa, idest talis figura
transformata, apparebat, et talis ivit, idest recessit, cum lentu
passu.  Sic usi sunt latrones ire.

	|79-81.~  Sicut stellio~: hec est tertia pars huius
capituli, in qua tractatur de tertia specie latrocinii, scilicet
de latronibus, qui appensate, deliberate, et consilio et
electione factis, furantur, que omnia aggravant peccatum tale. 
Talis latro efficitur serpens, et serpens fit homo.  Quando talis
latro furatur, tunc, fit serpens; quando desinit furari, tunc
serpens fit homo.  Idest, volens auctor procedere de tertia
specie furti, ponit unam comparacionem.  Stellio, unus serpens
est viridis, ad figuram lacerte.  Stellio litteraliter in
Arriminio, in terra mea, vocatur vulgariter ^Ragano~, in Bononia
^Rigoro~, in Tuscia ^Ramarro.~  Talis serpens, vel talis lacerta,
venenosa, de mense augusti transversat viam, transeundo de una
sepe ad aliam velocissime, in diebus canicularibus, qui sunt a
medio iulii usque ad medium augusti.  Tunc sol multum fervet et
producit maximos calores.  Tunc dicit auctor.

	|82-93.~  Sicut stellio sub grandi ferza, idest sub magno
calore dierum canicularium, mutando sepes, fulgur apparet, si,
idest quando, viam attraversat, scilicet pertranseundo; sic
apparebat, veniendo versus epam, idest |panciam,~ scilicet Bosii
de Donatis (^lepam~, vocabulum florentinum est, idest corpus
circa umbilicum), aliorum duorum, Bosii et Puccii, unus
serpentellus accensus, lividus, et niger sicut granum piperis. 
Et illa parte, scilicet in umbilico, unde prius sumitur nostrum
alimentum, unum illorum, scilicet Bosium de Donatis, transfixit,
idest momordit.  Postea cecidit, infra, ante eum extensus.  Ille
transfixus, idest vulneratus, illum, scilicet serpentem,
respexit; sed nihil dixit.  Hoc significat, quod latro, furando,
bene videt quod vadit ad furcas, et nihil dicit, idest non se
corrigit: tanta est affectio, quam habet ad habendum illa que
furatur.  Ymo cum pedibus firmis, idest pedibus firmatis, hiabat,
|sbadigliabat~, idest hiabat, ita quod febris, vel sompnus, eum
aggrederetur.  Ille serpentem, et serpens illum, respiciebat:
unus per plagam, et alios per os, fumabant fortiter, et fumus
sibi invicem obviabant.  Fumus, idest obscuritas, in qua latrones
furantur.  Umbilicus est unde primitus nostrum alimentum sumitur. 
Opinio physicorum et medicorum est, quod dum fetus est in ventre
matris, non sumit alimentum per os, sed per umbilicum, mediante
una vena, qua coniungitur matri; que vena inciditur quando fetus
nascitur.  Et bene fingit auctor, quod ibi incepit destructio
istius, scilicet in umbilico, ubi primo sumpsit alimentum in
ventre materno.  Sompnus et febris est appetitus inordinatus
habendi res alienas ex latrocinio.  Talis appetitus dementat
hominem, et aufert ab ipso rectitudinem rationis in tantum, quod
ratio in tali homine pervertitur.

	|94-96.~  Auctor, in tali transformacione, quia videtur
sibi hic bene excellenter loqui, vult quasi imponere silentium
Ovidio et Lucano, qui fecerunt pulchras fictiones in
transformando.  Prout vult Lucanus in nono, in libro sui operis,
quando Catho fugit a bello civili de Thessalia, et iam Pompeius
perierat, Catho direxit populum romanum per Libiam, et transiens
cum militibus suis per arenam Libie, unus serpens, qui dicitur
Seps, percussit et momordit unum militem Cathonis, qui vocabatur
Sabellius; et percussus, cito conversus est in cinerem.  Alius
serpens momordit Nasidium; qui Nasidius, percussus, in tantum
inflatus est, quod arma disrupit.  Ovidius vero fingit Cadmum,
fundatorem Thebarum, propter multa infortunia, que evenerunt sue
progeniei, fugisse ad silvas solitarium, et rabidum conversum
fuisse in serpentem.  Fingit etiam Arethusam, pulcherrimam
damicellam de Siracusa insule Sicilie, conversam fuisse in
fontem; et Alpheum, fluvium Calabrie, intrare sub mari et misceri
illi fonti.

	|97-102.~  Taceat Lucanus ammodo, ibi ubi tangit de
misero Sabellio, et de Nasidio, et attendat, idest attentus
audiat, illud, quod nunc |scoccatur~, idest declaratur. 
^Scoccare~, idest de nuce baliste exire, vel de ^cocca.  Cocca~
est illa fixura in asta sagipte, in qua fixura intrat corda
arcus.  Taceat de Cadmo et de Arethusa Ovidius, quia, si illum in
serpentem et illam in fontem convertit, poetando, ego ei non
invideo (in hoc auctor fuit valde audax, quia preposuit se hic
Ovidio et Lucano; et non sine causa, quia ista sua transformacio
est valde pulchra), quoniam duas naturas unquam a fronte ad
frontem non transmutavit, ita quod ambe forme ad mutandum, idest
variandum, earum materiam essent prompte.

	|103-105.  Insimul, sic ibi~: hec est quarta pars huius
capituli.  Insimul sic sibi responderunt, idest coniunxerunt, in
tali norma, idest in tali modo: quod serpens caudam in furcam
fixit, idest divisit; et vulneratus restrinxit simul vestigia,
idest plantas, vel pedes.

	|106-108.~  Auctor transformacionem a parte vili,
scilicet a cauda serpentis, incipit, et a pedibus hominis;
quoniam cauda serpentis fixa est, idest divisa est in duas
partes, et pedes hominis coniuncti sunt in unum.  Crura cum
tybiis secummet se coniunxerunt ita, quod in brevi, scilicet
spatio, iunctura non faciebant signum aliquod, quod appareret.

	|109-111.~  Tollebat cauda fixa, scilicet serpentis,
idest subtrahebat, figuram serpentis, qui solebat esse una sana
acuta, et iam erant duo, que perdebatur ibi; et sua pellis
hominis, dura scilicet, fiebat.

	|112-114.~  Ego vidi intrare, idest decurtari, brachia;
scilicet hominis, per ascellas, et duo pedes fere, idest
serpentis, qui erant curti, tantum elongari, quantum breviabantur
illa, idest brachia viri, sive hominis.  Pellis serpentis erat
squamosa et dura, et homo habet pellem morbidam.  Homo qui habet
brachia longa, retrahebat tantum, quantum sunt longe brance
serpentis; et serpens elongabat brancas, ut faceret ad modum
brachiorum hominis.

	|115-117.~  Demum pedes posteriores, scilicet serpentis,
insimul contorti, facti sunt membrum, scilicet virile, quod homo
celat ex honestate; et miser de suo, scilicet membro virili, duos
porrexit, idest de membro hominis facti sunt duo pedes fere.

	|118-123.~  Dum fumus unum et relinquum celat, idest tam
hominem, quam serpentem, colore novo, iam fit transformacio
colorum et pilorum, et generat pilum superius, per unam partem,
idest per serpentem, et ab alia depilat, idest ab homine; unus
surrexit, scilicet serpens homo factus, et alter cecidit, idest
homo serpens factus, infra, non torquendo, ideo propter hoc,
lucernas impias, idest oculis impios factos, idest fere, sub
quibus, idest oculis, quilibet mutabat musum, idest os, quia de
ore hominis fiebat os fere, et de ore fere, sive serpentis,
fiebat os hominis.  |Musum~, idest aspectum.

	|124-129.~  Ille, qui erat rectus, id, idest |musum~,
traxit versus |tympora~, idest fuit serpens homo factus, et de
nimia materia que sibi supervenit, exierunt aures, quia serpens
non habebat aures extra caput.  De genis simplicibus id quod non
cucurrit, ipse id retinuit; de illo superfluo fecit nasum fatiei;
et labia ingrossavit, quantum conveniens fuit.

	|130-135.~  Ille qui iacebat, os antemictit, idest
extendit (iste est homo serpens factus), et aures retrahit (quia
homo habet aures magnas, serpens autem non, per caput, sicut
facit cornua limax (coclea, secundum Tullium); et lingua,
scilicet hominis, quam habebat prius unitam et promptam ad
loquendum, dividitur, et forcuta in alio, idest homine serpente,
recluditur, et fumus |restat~, idest desinit, ad denotandum quod
transformacio est completa.  Ad faciliter considerandum istam
transformacionem, ymagineris quod omnia membra hominis fiant
membra serpentis, et e converso; et duricies serpentis in pelle,
convertatur in molliciem pellis hominis, et e converso; et color
albus hominis convertatur in colorem nigrum serpentis, et e
converso; et pili hominis in ipso perdantur, et nascantur in
serpente, perdanturque in homine.

	|136-138.~  Anima, que fera devenerat, sibillando aufugit
(quia sibillare est proprium serpentis) per vallem, et alius
retro eum, idest serpens homo factus, spuit loquendo (quod
pertinet ad hominem, scilicet loqui et sputare).

	|139-144.~  Postea ad eum volvit novellas spatulas (quia
recedit a furto), et dixit ad alium, scilicet ad tertium,
scilicet ad Puccium Scianchatum: Ego volo quod Bosius currat,
sicut feci ego, carpando, idest carpendo (est proprium ferarum),
per istum callem; idest volo quod fiat serpens, sicut ego fui. 
Sic vidi ego septimam zavorram mutari et transmutari, idest de
serpente in hominem et de homine in serpentem.  Et hic me excuset
novitas, si in alia re lingua |aborrat~, idest variat.  |Zavorra~
proprie est arena maris cum parvis lapillis, quam aliquando naute
ponunt in navibus, quando non sunt onerate: et vocat istum locum
zavorram, idest arenam, quia serpentes, saltem in Libia, stant in
arena.  Excusat se auctor, sicut facit Valerius, Iulius, Celsus. 
Dicit quod fecit sicut Sceva, si non probe fecerat.  |Fior~,
idest penna, stilus.  |Aborra~, idest obetrat.

	|145-151.~  Et quamquam occuli mei confusi essent
aliquantulum, et animus smagatus, idest timidus vel pavefactus,
non potuerunt tamen illi fugere clausi, quod non discernerem bene
Puccium Scianchatum, claudum scilicet.  Et erat ille, qui solus,
de tribus sotiis, qui venerunt prius, non erat mutatus.  Alter
erat ille, quem tu, Gaville, plangis; idest alter fuit Guercius
de Cavalcantibus, qui fuit interfectus a rusticis unius ruris,
sive ville, de comitatu Florentie, que villa vocatur Gaville.  Et
propter mortem istius Guercii multi rustici de illa villa Gaville
fuerunt interfecti, et facti sunt in illa villa multi planctus et
luctus; ideo dicit textus: Tu, Gaville, |piange~, idest ploras.

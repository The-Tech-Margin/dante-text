	|SUMMARIUM.~  In capitulo vicesimotertio, quod incipit:
^Taciti, soli, sine sotietate~, auctor ponit aliam iniquitatem
baractariorum, que est hec.  Quando aliquis fugit de manibus
eorum, vel evadit, conantur iterum capere eum cum multis
insidiis; ideo insequuntur eum variis modis.  Et si homo non
esset prudens et discederet ab partibus ubi isti habent posse,
periculum ipsis immineret; ideo bonum est elongare se a potestate
ipsorum.  Preterea, qui cum baractariis cohabitant, propter
practicam ipsorum similes fiunt; quia cum sancto sanctus eris, et
cum perverso perverteris, etc. Psalmo XVII.  Ponit autem auctor
hic suum dictum ex ymaginatione, scilicet quod demones infernales
habe[n]t metas suas, ita quod aliqui possunt tormentare animas in
uno loco, et in alio loco non habent potentiam hoc faciendi. 
Demum in hoc capitulo vicesimotertio auctor ponit penam
ypocritarum, que est talis.  Ypocrite habent cappas plumbeas,
gravissimas, ponderosissimas, de foris deauratas; que cappe
habent caputia magna, sicut portant monaci de quadam abbatia, que
est in civitate Colonie.  Isti ypocrite sunt quasi picti et
vadunt circuendo per unam vallem, et vadunt lente propter
gravissima pondera capparum.  Vadunt plorando, et sunt continue
fessi, et vadunt vellata facie, quia trahunt caputia sua ante
faciem suam, cooperiendo eam cum dictis caputiis.  Iste incessus
istorum bene indicat mores ypocritarum, qui de foris apparent
aurum, intus autem sunt de plumbo: idest, fingunt de foris in
conspectu hominum se esse bonos et sanctitatem simulant; intus
aliter sunt.  Incedunt lente, pretendentes maturitatem: nam
ypocrisis dicitur ab ^ypos~, quod est super, et ^crisis~, quod
est aurum, quasi super, sive exterius, aurum apparent, ubi
interius sunt plumbum.  Hic, in loco isto, invenit auctor duos
Fratres de Ordine Gaudentium.  Unus vocabatur Cathellanus, alter
Loderingus: fuerunt bo[no]nienses.  Hic in hoc loco vidit unum
crucifixum in terra distensum.  Hic erat Cayphas, qui dixit,
quomodo oportebat unum hominem mori pro populo, etc.; super cuius
ventrem omnes circumeuntes per vallonem transibant.  Et
consimiliter stabat socer suus, scilicet Anna.  Et Virgilius
mirabatur de tali crucifixo, quia nesciebat legem evangelicam. 
Tunc Virgilius interrogavit istam Fratrem Cathellanum, ypocritam,
de via: qui docuit Virgilium viam bene et recte; sed per
oppositum de eo quod dyaboli baractarii docuerant.  Sed tunc
dixit: Ergo male nos docuit dyabolus viam, quando dixit quod ista
alia erat via nostra.  Respondens Frater Cathellanus, dixit:
Audivi a diu predicari in pulpito Bononie, quod semper dyabolus
fuit pater mendacii.  Et tunc Virgilius et auctor recesserunt ab
istis ypocritis.

	|Proemio.~  ^Taciti, soli, sinza compagnia, sine
sotietate~: hoc est capitulum vicesimumtertium huius libri
Inferni, in quo tractatur de ypocrisi, que est species fraudis
mirabilis: quod dividitur in quatuor partes.  In quarum prima
auctor describit suum cogitatum super rixa duorum demonum supra
tacta.

In secunda, que incipit:

     Laggi@u trovammo;
     Ibi inferius reperimus,

auctor describit penam ypocritarum in generali.

In tertia, que incipit ibi:

     Perch'io al duca mio;
     Ex quo ego duci meo,

auctor describit in speciali duos spiritus modernos, qui
enormiter peccarunt in ypocrisi.

In quarta, que incipit ibi:

     Io comenzai, Frati, i vostri mali;
     Ego incepi, Fratres, vestra mala,

describuntur aliqui antiqui spiritus, radix et fundamentum
ypocrisis qui fuerunt.

	|1-3.~  Primo igitur, continuando dicta dicendis, volens
ostendere, quomodo ipse et Virgilius pervenerunt de quinta bolgia
ad sextam, dicit: Taciti, soli, sine sotietate; ad denotandum
quomodo erant intenti ad novam fictionem, quam erant facturi,
meditando et speculando, et speculationem impedit societas; ideo
erant taciti et soli (etiam clamores impediunt); vel soli, qui
hucusque habuerunt sodalitium decem demonum, nunc non erant plus
sotiati.  Ibamus unus ante et alter post, sicut Fratres Minores
vadunt per viam; tamen dignior, scilicet Virgilius, ibat ante ad
passum.

	|4-6.~  Nunc volens ostendere quid cogitabant, recedendo
a bolgia quinta, scilicet baractariorum, dicit: Voluta erat super
fabulam Exopi mea cogitatio propter presentem rixam, idest
pugnam, illorum duorum demonum, Alichini et Calcabrini, ubi
loquutus est de rana et de mure.  Hic nota, quod quidam poeta et
philosophus de Asia, vocatus Exopus, fecit unum librum ad
informationem vite civilis et humane, fingendo pulcherrimas
fabulas, adeo [quod] Aristotiles facit mentionem de ipso.  Inter
alias fabulas ponit, quod semel mus voluit transire unum fluvium,
et non poterat, quia aqua erat profunda.  Rana, videns murem
perplexum, ivit ad eum et obtulit se sibi, quia bene scit natare,
tra{n}sportare eum ultra fluvium.  Mus gavisus est et ascendit,
se ponens super ranam, et ligavit se filo, ne caderet et periret. 
Quando rana fuit in aqua profunda, volebat se immergere propter
suffocare murem: mus conabatur ad oppositum, et rana nitebatur
omnino immergi.  Et dum rixarent, milius, volans super, et sic
videns murem, descendit et cepit utrumque, tam murem, quam ranam,
et devoravit eos.

	|7-9.~  Ista pugna muris et rane fuit simillima rixe
facte inter Alichinum et Calcabrinam, et tam in principio quam in
fine conveniunt; ita quod Dantes, visa illa rixa duorum demonum,
cogitabat de rixa rane et muris, descripta favolose per Exopum,
que tantum in se conveniunt, sicut iste due dictiones, |mo~ et
|issa.~  Nota quod vulgariter reperiuntur alique dictiones
equivoce, que, licet differant in voce, tamen significant idem;
cuiusmodi sunt iste dictiones in vulgari ytalico, scilicet ^mo~
et ^issa.~  Quando Ytalici volunt dicere nunc, nunc, dicunt, ^mo,
mo~, et similiter, ^issa, issa.~  Ecce quod iste dictiones, ^mo~
et ^issa~, diverse in voce, idem important.  Ita fuit de fabula
Exopi, et de rixa predicta demonum; ideo dicit textus: Quia plus
non parificant se, idest non magis conveniunt, ^mo~ et ^issa~,
quorum unum idem cum alio facit, si bene copulantur, sive
coniunguntur, principium et finis cum mente fixa.  Mus hic
figurat Alichinum; rana figurat Calcabrinam, qui venit post,
fingens se velle iuvare Alichinum ad capiendum Ciampolum, qui
fecit rixam; sed milius est Barbaricia, qui cepit predam et
predavit sub pice, idest ivit ad cameram Barbaricie: nam isti
tres simul figurant tres baractarios existentes in una curia
alicuius magni domini.  Veniet unus pauper homo, querens aliquod
officium.  Veniet iste, sicut Ciampolus, ad unum, scilicet ad
Alichinum, dicens: Procura michi tali officium, et ego dabo tibi
tantum.  Et dat.  Ille recipit, et tenet eum in verbis, nec
observat promissum.  Iste Ciampolus, videns se deceptum, vadit ad
Calcabrinam, et facit similiter; a quo recipit similiter.  Videns
se deceptum Ciampolus, conqueritur de duobus.  Unus eorum pugnat
cum reliquo: Calcabrina ponit se in medio, et decipit illos duos,
et capit ipse Ciampolum.  Illi duo remanent |impaginati~, idest
involuti in pice, idest diffamati.

	|10-12.~  Sed facta comparatione rixe duorum demonum ad
fabulam Exopi, nascitur nova cogitatio in mente Dantis, et etiam
Virgilii, modo quo dicetur.  Ex rixa predicta cogitaverunt,
nempe: Isti diaboli, a quibus discessimus, iam remanserunt in
tanta briga propter nos, quia volumus audire illum Ciampolum. 
Videntes se delusos a Ciampolo, et nostri causa; ipsi sunt mali,
ex natura saltem pessima voluntatis, isti diaboli, quia odiunt
homines; demum, super eorum malam voluntatem evenit ira, quam
habent causa nostri, tam de evasione Ciampoli, quam de rixa et
coctura; quia illi, scilicet Alichinus et Calcabrina, erant
semicocti in pice; ipsi venient post nos et facient, si poterunt,
multa mala.  Maxime isti duo sunt plurimi temendi.  Sequitur in
textu.

	|13-18.~  Et sicut una ymaginatio ex alia pullulat, idest
oritur, vel nascitur; ita orta fuit ex illa cogitatione scilicet,
una altera potea, que primum timorem michi fecit duplum.  Ego
cogitabam sic: Isti, scilicet demones, sunt delusi cum dampno et
verecundia, et tali, quod ego credo quod eis displiceat.  Si ira,
idest odium, malo velle, idest male voluntati, applicatur, idest
adiungitur, ipsi venient retro nos, crudeliores, idest magis
crudeles, quam canis versus illum leporem quem ipse |acceffat~,
idest ore prendit.  Nota, quod ira est appetitus vindicte, vel
accensio sanguinis circa cor.  |S'accoppia~: idest duplatur. 
|Scoppia~: idest pullulat.  |Schirniti~: idest delusi.  |Beffa~:
idest truffa.  |S'agueffa~: idest applicatur.  Quando ira
applicatur male voluntati, |acceffa~, idest ore capit.  Bona est
comparatio canis, primo, mordentis leporem, quem non cepit, seu
tenuit; ideo canis ipsum insequitur iratus.  Sicut canis nullam
recipit offensam a lepore, quem mordet, tamen per odium naturale
ipsum irate insequitur; sic baractarius insequitur pauperem
insontem.

	|19-24.~  Iam michi sentiebam omnes |arricciare~, idest
erigi, pilos ex timore, et stabam retro attentus, quando dixi:
Magister, si tu non celas te et me cito, ego habeo pavorem de
malis branchis: nos habemus iam eos retro: ego ymaginor ita, quod
iam illos sentio.  Propter timorem ymaginatum pili eriguntur
timenti et rigescunt, quia ymaginatio aliquando facit casum.

	|25-27.~  Et ille: Si essem de plumbato vitro, ymaginem
tuam extra non trahere[m] magis cito ad me, quam illam intra
impetro.  Aliqui dicunt, et male: Si esses, scilicet, tu Dantes,
de plumbato vitro.  Oppositum intendit auctor; scilicet: Si ego
Virgilius essem de plumbato vitro (plumbatum vitrum, idest
speculum, quia speculum est vitrum, cui retro ponitur plumbum). 
Nam si Virgilius esset speculum, et ante ipsum staret Dantes,
numquid ymago Dantis representaretur in ipso Virgilio?  Certe,
ita.  Quasi dicat Virgilius: Ego scio quidquid tu cogitas. 
|Impetro~, idest comprehendo.

	|28-30.~  Iam deveniebant cogitationes tue intra meas;
idest cogitatus tui concurrebant cum meis consimili actu et
consimili facie, ita quod |d'entrambi~, idest de ambobus nobis,
unum solum consilium feci; idest unum remedium deliberavi.

	|31-33.~  Si sic est, quod taliter dextra costa, idest
ripa, iaceat, prout illi demones nobis dixerunt, quod nos
possumus in aliam bolgiam descendere, nos fugiemus ymaginatam
cacciam, idest fugam, sive periculum, idest persequutionem horum,
quam tu et ego ymaginati sumus.

	|34-36.~  Iam non complevit tale consilium reddere,
scilicet Virgilius, quod eos vidi venire cum alis tensis non
multum a longe, ut nos apprehenderent.  Ista fictio vult docere
in effectu, quomodo, postquam homo est licentiatus a domino, et
vadit per viam suam, adhuc baractarii querunt revendere
expeditionem factam et reducere expeditionem ad baractariam. 
Audi quid accidebat Aurelio Alexandro, imperatori Romanorum, qui
fuit iustissimus.  Habebat odio baractarios ultra omnes homines
mundi.  Hic habebat unum suum consiliarium, nomine Curinum.  Iste
Curinus erat valde gratus imperatori, et tamen turpissime
decipiebat ipsum imperatorem, quia ipse sciebat omnia consilia
imperatoris et omnes determinationes.  Iste volebat lucrari, et
tenebat tales modos.  Scito quod imperator volebat facere talem
vel talem gratiam illi vel alteri, vel liberare illum vel istum,
faciebat ipsum vocari ad se occulte, et dicebat sibi: Quid dares
uni, qui faceret tibi fieri talem gratiam?  Ille respondebat:
Tantum.  Tunc dicebat Curinus: Vade occulte, et porta michi
tantum, et habebis gratiam expeditam.  Et ille rediens, portabat
pecuniam, et dabat eam Curino; et sic gratiam iam factam ab
imperatore, iste vendebat.  Mores istius devenerunt ad notitiam
imperatoris, qui diu stetit antequam crederet istas baractarias
commicti per Curinum.  Sed, habita veritate, fecit eum capi et
poni in una cavea in platea, et faciebat fieri magnum fumum
subtus per totam unam diem, et preco stabat ibi, clamans tota
die, et dicebat: Fumo pereat, qui fumum vendidit.  Et sic
turpiter mortuus est.  Fumus ille fiebat de feno, stricte ligato
et balneato.

	|37-45.~  Iam sequitur remedium Virgilii, ubi dicitur:
Dux meus cito me apprehendit, sicut mater, que ad rumorem est
excitata, |desta~, et videt prope se flammas accensas.  Idest:
quando in domo, tempore dormitionis, et dormiente bona
matrefamilias, et accenditur ignis, et ipsa mater excitatur a
sompno, videns ignem accensum, antequam induat se unam solam
interulam, sive camisiam, accipit filium, portans eum ut liberet. 
Que, mater scilicet, apprehendit filium, et fugit, habendo magis
de illo quam de se curam, idest sollicitudinem, ut liberet filium
suum ab igne, in tantum quod solum, vel solam, unam camisiam
vestiat, subaudi se.  Sic fecit Virgilius de Dante, et a colle
ripe dure supinum se dedit, idest descendendo a summitate ad
ymum, ad pendentem rocciam, idest rupem, que unum laterum, sive
unum de lateribus, alteri bolgie claudit.

	|46-51.~  Non cucurrit unquam ita cito aqua, idest ita
velociter, per docciam, idest canale (instrumentum ligneum est,
per quod aqua, velocissime currendo, descendit) ad volvendum
rotam molendini terrestris, idest terreni, quando ipsa plus
versus pallatam, idest reparaculum ligneum, quod fit ad
retraendum aquam, appropinquat.  Molendina, que sunt in terra, et
habent magnum descensum aque, velocius volvuntur quam molendina,
que sunt in medio fluviorum, in navibus fundata.  Sic magister
meus per illud vivagnum, idest vivaneum, idest decursum montis,
vel ripe, portando me secum super suum pectus, tamquam suum
filium, non tamquam sotium.

	|52-57.~  Vix pedes sui pervenerant ad lectum fundi
inferioris, quod ipsi fuerant super collem super nos; sed ibi non
erat suspicio.  Et causa est, quoniam alta Providentia, que eos
voluit ponere ministros fosse quinte, posse recedere inde omnibus
subtrahit; idest, ipsi non poterant exire terminos suos, qui sunt
solum in quinta bolgia.  Sic baractarii non possunt ledere, nec
derubare, nec depauperare, aut decipere, nisi illos, qui ad eorum
manus vadunt, vel ad suas curias.

	|58-66.  Laggi@u.  Ibi inferius~: ista est secunda pars
huius capituli, in qua auctor describit in generali penam
ypocritarum, quam talem fingit esse.  Isti ypocrite vadunt per
sextam vallem, sive Malibolgiam; vadunt et moventur tardissime,
paullatim, propter pondus grave, quod portant.  Nam habent cappas
quasi monacales, idest factas ad instar capparum monacorum et ad
formam: que cappe sunt facte de plumbo; sunt tamen de foris
deaurate, ita quod quasi, propter colorem aureum, oculos
videntium perturbant.  Et qualitas capparum videtur esse ad
formam capparum monacorum de Colonia.  Et iste cappe habent
maxima capputia: cooperiunt oculos istorum ypocritarum, qui
vadunt, semper plorando, plane, plane.  Quasi non videntur moveri
propter tardum motum.  Ista est pena bene conveniens ypocritis. 
Sic isti ypocrite portant cappas et vestes despectas, idest non
pulchre nec conte apparentie.  Finguntur iste cappe valde esse
graves, de plumbo, quia semper ypocrite portant salmam super se,
idest conscientiam honeratam.  Bene sciunt ipsi qualis est vita
ipsorum: talis conscientia gravior est plumbo.  Ista gens est
picta et deaurata, quia solum in apparentia, et non existentia,
stat vita ypocritarum.  Et dicitur ypocrisis ab ^ypos~, quod est
super, et ^crisis~, quod est aurum, quasi res super deaurata,
quia ypocrite intus sunt mali, et exteri[us] apparent boni. 
Solum in superficie est eorum bonitas, et tamen gloria ypocrite
est ad instar puncti.  Vadunt semper lacrymantes, ut appareant
devoti et lugere peccata hominum.  Procurant habere faciem
lividam, ut appareant abstinentes, ieiunantes et facientes
penitentiam.  Fingunt cilicium et circulos ferreos, ut appareant
macerare corpus suum.  Tenent caputia in oculis, ne oculi eorum
videant vanitates.  Vadunt plane, induti de plumbo, ut appareant
graves.  Nota quod in partibus Alamanie inferioribus est una
solempnis civitas super Renum, pulcherrimum fluvium Alamanie, in
qua sunt tres reges, idest corpora trium Magorum, qui venerunt ad
adorandum Christum cum muneribus.  In hac civitate sunt aliqui
monaci, qui portant cappas magnas, deformes, ita quod magis
apparent sacci quam cappe.  Ad harum formam sunt iste cappe
ypocritarum, quas portant hic in Inferno.  Nota etiam quod
Fredericus secundus, qui fuit rex Sicilie et imperator, erat
crudelis homo valde, et fuit valde rigidus punitor; cui fuit
fortuna valde sinistra: qui reperit omnes amicos suos fore et
converti in inimicos, quibus dedit magnas penas.  Filium suum
fecit mori in carceribus; Petrum de Vineis obcecavit: et inter
alias penas, quas dabat culpabilibus in proditione, faciebat
fieri cappas de plumbo foderatas, et postea fundi aquam bulientem
super, ita quod simul et semel fundebatur plumbum et caro puniti. 
Dicit quod ille cappe, quas faciebat fieri imperator Fredericus,
erant leves respectu istarum, quas ferunt hic ypocrite: quia ille
affligebant pro una hora, vel duabus, aut tribus, et nonnisi
corpus; sed iste affligunt eternaliter et animas.  Nunc ad
textum.  Ibi inferius reperimus unam gentem depictam, que ibat
circum, satis cum lentis passibus, plangendo, et in apparentia
fessam et victam.  Ipsi habebant cappas cum caputeis dimissis
ante oculos, factas ad similitudinem illarum, que per monacos in
Colonia fiunt.  Extra, idest foris, deaurate sunt, ita quod eos
offuscat; idest illa deauratio impedit, vel conturbat oculos: sed
intus omnes de plumbo et graves tantum, quod Fredericus eas
mictebat de paleis, idest respectu istarum.

	|67-72.~  Nunc exclamat auctor: O in eternum faticose
mante (vocativi casus)! idest, o laboriose mantelle!  Nos
vertimus nos adhuc, |pur~, ad manum sinistram cum eis simul,
intenti ad tristem planctum.  O in eternum faticose!  Idest, vos
ypocrite, habentes pro vobis ipsis tale mantellum.  Ad tristem
planctum; quia apud Evangelium, Matthei sexto, ypocrite sunt
tristes.  Sed propter pondus, illa gens fessa veniebat ita plane,
quod eramus novi de sotietate ad omnem motum cruris, idest ad
omnem passum; quia antequam illi facerent unum passum, Dantes
faciebat septem.

	|73-81.  Perch@e io al duca mio.  Ex quo ego duci meo~:
ista est tertia pars huius capituli, in qua describuntur duo
moderni spiritus.  Notandum est hic, quod tempore Bonifacii
octavi surrexerunt quidam bene divites et nobiles viri, qui plus
diligebant otium quam exercitium, et fuerunt de Regio et de
Mutina, civitatibus Lombardie et de Bononia, qui volebant se
occupare in servitio Dei et auxilio pupillorum et viduarum.  Et
aliqui eorum iverunt Romam ad papam Bonifacium, et petierunt ab
ipso aliquem ordinem ad bene serviendum Deo.  Qui bene perpendit,
quod isti gaudebant otio: dedit eis, ut possent bene vivere in
otio sancte contemplationis.  Tunc papa concessit quod non
ferrent arma, nec occuparentur in artibus nec in officiis, sed
haberent curam de pupillis et viduis, et alios dedit articulos. 
Isti redierunt et edificaverunt monasteria, et maxime in Bononia:
inter quos Fratres erant duo bononienses, quorum unus vocabatur
Frater Cathellanus de Cathellanis, alter Frater Loderingus ^degli
Andal@o~, et reputabantur inter alios excellentiores.  Et quia
isti gaudebant et habebant optimam [vitam], homines inceperunt
hoc videre, et imposuerunt nomen eis iuxta vitam ipsorum, et
vocaverunt eos Fratres Gaudentes; licet nomen quod habuerunt,
scilicet ordinem eis a papa Bonifacio datum, esset quod
dicebantur devoti et filii Virginis Marie.  Isti duo Fratres
fuerunt requisiti a Florentinis, quod deberent ire Florentiam ad
morandum, ut sedarent partialitates magnas, que erant in
Florentia.  Tunc enim temporis, ex quo rex Manfredus, filius
Frederici secundi, qui erat rex Sicilie, prope Beneventum fuit
victus et interfectus a Karolo primo, omnes Gebellini de Ytalia
male valuerunt et in Tuscia maxime.  Guelfi, qui diu fuerant
expulsi de Florentia, voluerunt redire, et, mediante dicto Karolo
rege, erant multum potentes; et quia iste partes erat in
Florentia, Florentini miserunt pro istis duobus Fratribus
Gaudentibus, sive devotis Beate Marie Virginis, ut venirent
Florentiam, et ibi morarentur ad sedandum partialitates pro bona
pace populi et pro bono statu civitatis.  Interdum isti venerunt
Florentiam, steterunt ibi; Guelfi intraverunt Florentiam, et cum
peximis provisionibus istorum Fratrum Gaudentium, scilicet
Cathellani et Loderingi, Gebellini fuerunt expulsi de Florentia;
et remanserunt multe domus vacue in Florentia, et etiam multe
fuerunt destructe, et maxime in Gadingo (Gadingum est una
contrata, ubi est ecclesia Sancti Petri in Schiragio, ubi erat
domus illorum de Ubertis, qui erat caput partis gebelline): ita
quod duo Fratres non fuerunt causa pacis populi Florentie, vel
boni status, sed oppositum evenit.  Nunc ad textum.  Dantes
habebat voluntatem, inter istos cappatos noscere aliquem; ideo
rogabat Virgilium de huiusmodi re.  Ex quo ego duci meo, scilicet
dixi: Facias quod tu reperias aliquem, qui factum et nomen
cognoscat, et oculos sic eundo circummoveas.  Et unus, qui
intellexit loquelam tuscam, retro nos clamavit: Teneatis pedem,
idest firmetis vos, vos qui curritis sic per aierem obscurum. 
Forte (quia ypocrita semper loquitur in dubio, ut videatur
nunquam velle mentiri), forte quod habebis a me illud quod
queris.  Unde dux se volvit et dixit: Expecta, et postmodum
secundum suum passum procedas.  Iste fuit Frater Cathellanus, qui
fuerat officialis in Florentia, ita quod poterat bene informare
auctorem de conditionibus Florentie, et quia cum sua ypocrisi
fuerat magna causa destructionis civitates florentine.

	|82-84.~  Restiti, idest firmus steti, et vidi duos,
monstrantes grandem |frectam~, idest festinanciam, animi, cum
visu, esse mecum; sed retardabat eos onus et via stricta.

	|85-90.~  Quando fuerunt, idest pervenerunt, ad me, satis
cum oculo |bieco~, idest obliquo, me rexpexerunt, sine aliquo
verbo, supple dicto.  Postea verterunt se ad invicem et dicebant
secum: Iste apparet vivus ad actum gule.  Dicit auctor: Eram
vivus, et non mortuus in tali vitio ypocrisis; ideo loquutus sum
audacter.  Ad actum gule, respirandi scilicet.  Et si sunt
mortui, ex quali privilegio vadunt discooperti de gravi stola? 
Quasi dicant: Quare non habent cappam? idest, quare non sunt
etiam ypocrite, si volunt conversari inter ypocritas?  Hoc
dixerunt, ut commoverent Dantem ad loquendum.

	|91-93.~  Postea dixerunt ad me: O Tusce, qui ad
collegium ypocritarum miserorum venisti, dicas quis tu es, nec
habeas nos in displicentiam.  Quasi dicat: Bene videmus, quod tu
non es ypocrita: non displiceat tibi loqui nobis, licet simus
ypocrite.

	|94-99.~  Et ego ad eos: Ego sum natus et adultus super
pulchrum flumen Arni, in grandi villa (hic loguitur auctor more
Gallicorum, qui vocant civitates, villas): ego nunquam fui
ypocrita, et sum cum corpore quod semper habui.  Sed vos qui
estis, quibus tantum distillat, quantum ego video, dolor infra
per genas; et que pena est in vobis, que sic vos |favillat~,
idest cruciat?  Quia perpendebat auctor per actus exteriores,
quod isti erant valde onerati, et ibant sicut unus sub nimio et
inepto pondere totus tremens.  Videntur disiungi.  Et quis
cogitaret quod isti, qui videntur sancti, sint adeo penati?

	|100-102.~  Et unus respondit michi: Cappe rance,
rubiginate, alias deaurate, sunt de plumbo, ita grosse, quod
pondera faciunt ita |cicolare~, idest sonare, eorum bilantias,
idest lances.  Loquitur hic auctor per similitudinem.  Bilantie,
idest lances, sunt instrumentum ad ponderandum, et quando habent
pondus ex una parte maius quam in alia, oportet quod illa pars,
in qua est maius pondus, descendat, et descendendo causatur
sonus, qui dicitur |cicolare~: sic tremebant membra istorum
ypocritarum sub istis cappis.

	|103-108.~  Fratres Gaudentes fuimus, et bononienses, ego
Cathellanus et iste Loderingus nominati, et ab una terra simul
assumpti, sicut solet assumi, idest vocari, unus homo solingus,
idest solitarius, idest prudens, pro conservanda sua pace; et
fuimus tales, quod adhuc apparet circum Gardingum.  Dictum est
quod Gardingum est locus in Florentia, ubi est palatium
Comunitatis.  Isti duo Fratres reputabantur boni, et unus eorum,
antequam intraret talem Religionem, erat Gebellinus, et alter
Guelfus.  Credebatur quod isti pacificarent populum Florentie,
divisum per partes guelfam et gebellinam; et ipsi non fuerunt
causa pacis, ymo divisionis maxime, quia Guelfi intraverunt
Florentiam et expulerunt omnes Gebellinos; et domus Gebellinorum
fuerunt destructe, que erant in Gardingo, idest ubi nunc est
palatium Priorum et Capitanei atque Executoris, prope ecclesiam
Sancti Petri in Scheragio.

	|109-111.  Ego incepi~: ista est quarta pars huius
capituli, in qua describuntur aliqui antiqui spiritus, qui
fuerunt causa et radix ypocrisis, et in qua auctor, tamquam
indignatus de malis operibus istorum, loquitur quasi suspensive,
dicens: O Fratres, vestra mala, idest supplicia... sed plus non
dixit quia ante oculos occurrit michi unus, crucifixus in terra
cum tribus palis.  Nota quod tempore mortis Domini Nostri Iesu
Christi, divisus erat summus pontificatus, sive divisum erat
summum sacerdotium, et tunc erant pontifices duo, scilicet
Cayphas et Anna: unus socer alterius, et alter gener alterius; et
istorum duorum quilibet ministrabat anno suo, scilicet unus uno
anno, et alter alio.  Illo anno, quo Christus crucifixus fuit,
princeps sacerdotum erat Cayphas, qui in consilio dixit de
Christo: Expedit nobis ut unus moriatur homo pro populo, et non
tota gens pereat.  Qui dixit verum, scilicet quod necesse erat,
quod Christus moreretur pro salute humani generis, ne tota gens
periret et iret ad Infernum.  Sed non dixit Cayphas illa verba ad
talem intentionem, sed ad ordinandum mortem Iesu Christi, et
velut summus ypocrita talia dixit.  Sub specie pietatis et sub
pelle ovina, habebat rapacitatem lupinam; quia solum propter
invidiam et avaritiam talia dixit, odiendo Christum.  Modo iste
Cayphas stat in terra, in cruce confixus, cum tribus palis,
confodientibus ipsum in terra, sicut Christus fuit cruci affixus
cum tribus clavis; et omnes hypocrite, euntes per talem viam,
transibant super istum crucifixum.  Et similiter suus socer stat
tempore suo.  Consilium quod dedit Cayphas, fuit malum semen pro
Iudeis, quia propter scelus commissum in Christum civitas
Hierusalem fuit destructa, et Iudei fuerunt, et adhuc sunt, per
Dei gratiam, dispersi per mundum.

	|112-114.~  Quando me vidit, totum se distorsit,
sufflando in barbam suam cum suspiriis, supple dolorosis; quia
Dantes erat christianus, et ille Iudeus, et etiam, Dantes, sine
pena, quia non fuit ypocrita.

	|115-117.~  Et Frater ille Cathellanus, qui de hoc
perpendit, michi dixit: Ille confictus, quem tu respicis,
consuluit Phariseis, quomodo conveniebat, idest expediebat,
ponere unum hominem ad martyria.

	|118-120.~  Transversus et nudus est in via, sicut tu
vides, et necesse est quod sentiat quemcumque, qui transit,
sicut, idest quomodo, ponderat prius: ad denotandum quod
ypocrisis istius Cayphe, fuit fundamentum omnium ypocritarum,
quia suo colore boni finis et bone intentionis iudicavit Christum
ad mortem; ubi tamen quidquid dixit, affatus est propter
invidiam, etc.  Et sic fuit causa destructionis civitatis
Hierusalem; quam destructionem optime descripsit Iosephus et
Ieronimus.

	|121-123.~  Et tali modo socer eius stentat, idest
tormentatur, in ista fovea, et alii de Consilio, qui fuerunt pro
Iudeis malum semen.

	|124-126.~  Tunc ego vidi admirari Virgilium, idest
admirabiliter intueri illum, scilicet Caypham, sic crucifixum. 
Quia maxima pars malorum, que evenerunt in mundo, evenit propter
ypocrisim; ideo mirabatur Virgilius.

	|127-132.~  Nunc facit bonam fictionem auctor, loquens
sicut quis solet loqui ad ypocritas: Si licet vobis, etc.  Postea
direxit ad Fratrem talem vocem: Non vobis displiceat, si vobis
licet, dicere nobis, si ad manum dexteram iacet aliqua faux, unde
nos ambo possimus hinc exire sine cogere de angelis nigris, quod
veniant ab isto fundo nos ad extrahendum.

	|133-138.~  Respondit, scilicet Frater Cathellanus, ergo:
Plusquam credas, appropinquat unum saxum, quod a magno circulo se
movet, et transit omnes vallones feros, idest feroces, excepto
quam istud ruptum, et non cooperit eum.  Ascendere poteritis
sursum per istam ruinam, que iacet in costa, idest pendet, et
fundum superat, idest supereminet.  Incipit Frater Cathellanus a
longe, dicens: |Da la gran cerchia~, a magno circulo, ubi
incipiunt arcus pontium, supple, est una fractura, sive ruptura;
et inter omnia loca, iste arcus sextus est valde disruptus et
fractus, licet alii pontes non sint disrupti: idest a principio
pontium est istud magnum saxum, quod transit omnes vallones,
preter istud, idest spatium, quod faciebat hic in hoc loco
pontem; et hic est disruptum, sive fractum: non tamen adeo quin
possitis transire per ruinam, idest per rupturam.  Idest: licet
non possitis ire leviter, sicut ivistis per alios pontes, quia
hic est fractus; tamen per ruinam cum aliquali labore bene
poteritis transire, quia ista ruina stat sicut una costa elevata,
sicut unus pons disruptus.  Et tamen Malacoda dixerat, quod non
erat possibile quod transirent quam hunc passum; et in hoc fuit
mentitus.

	|139-141.~  Audiens hoc Virgilius, indignatus fuit de
mendacio Malacode, et tunc dixit: Ergo mendacium fuit nobis
dictum.  Dux stetit sicut illi, quibus fuit via male ostensa et
cum periculo; et aliquantulum capite demisso, postea dixit: Male
narrabat opportunitatem, |la bisogna~, idest opportunitatem, ille
qui peccatores uncinat, idest Malacoda.

	|142-144.~  Auctor facit quod Frater Cathellanus dicit
veritatem, et ultra hoc bona verba.  Et Frater, scilicet ait: Ego
audivi iam dici, Bononie, de dyabolo vitia multa, inter que
audivi, quod ipse est mendax et pater mendacii.  Hoc fingit hic
auctor, ut innuat, quomodo, licet ypocrite sint causa magnorum
malorum, tamen faciunt aliquod bonum, quia predicant veritatem,
dant bona consilia.  Ideo dicebat Christus de ypocritis: Que
dicunt vobis, facite; secundum opera illorum nolite facere.

	|145-148.~  Post hec dux passibus magnis recessit (quia
nimis asiatim iverant cum illis ypocritis; ideo oportebat tempus
supplere, fortiter eundo), turbatus aliqualiter ex ira in
aspectu: unde ego ab oneratis me removi, idest recessi, retro,
idest post, vestigia cararum plantarum, idest Virgilii.

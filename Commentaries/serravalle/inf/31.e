	|SUMMARIUM.~  In isto tricesimoprimo capitulo, quod
incipit: ^Unamet lingua me momordit~, etc., auctor vult
descendere ad ultimum, scilicet octavum, circulum Inferni,
quantum ad totum Infernum; quantum vero ad Infernum muratum, est
circulus tertius: qui tamen dividitur in quatuor circulectos,
sicut patebit inferius, et sicut fuit dictum superius in capitulo
undecimo istius Inferni.  Et ex quo auctor expedivit se de illa
fraude, que commictitur quando rampitur solum fides naturalis et
ligamen  nature; que fraus punitur in circulo precedenti,
distincto in decem Malibolgias; vult igitur auctor iam descendere
de circulo Malibolgiarum in profundum baratri, scilicet in
putheum abyssi; qui descensus est valde difficilis, nec esset
possibile illuc descendere, nisi quis transportaretur ab aliquo
illuc.  Nunc fingit auctor, quod in isto putheo stant ligati
manibus et aliis membris, recti tamen, Gigantes, qui tenent pedes
in fundo puthei, et sunt tam longi et alti, quod recte in pedibus
stantes, superant istum putheum ab umbilico supra; ita quod ab
umbilico infra sunt in putheo, et ab umbilico supra superant et
sunt de foris supra putheum.  Et quia Gigantes, secundum
fictionem, erexerunt se contra summum Iovem et contra deos, et
preliati sunt cum diis, et fuerunt superbissimi, ideo puniuntur
hic in loco infimo.  Et secundum etiam Sacram Scripturam,
Nembroth voluit se opponere Deo in faciendo turrim Babel.  Hic
sunt multi tales Gigantes, qui quasi turres apparent a longe,
inter quos hic nominantur multi, primo Nembroth, et quilibet
eorum habet cornu ad collum.  Iste Nembroth, videns Virgilium et
auctorem, incepit loqui verba inintelligibilia, ad denotandum
confusionem linguarum, que confuse sunt tempore edificii dicte
turris.  Ponitur Briareus: ponitur Fialtes, qui quasi imposuit
timorem Diis: ponitur Antheus, qui ad peticionem Virgilii et eius
pulchram deprecacionem accepit Virgilium et auctorem in brachiis
suis, et deposuit eos de isto fine circuli precedentis in fundo
puthei ad pedes suos, scilicet ipsorum Gigantium.  Hoc fingit
auctor ad denotandum difficultatem continuacionis materie, etc.,
sicut dictum fuit in uno preambulorum in principio Inferni huius.

	|Proemio.~  ^Unamet et cadem lingua.  Una medesma
lingua~; istud est tricesimumprimum capitulum huius Inferni, in
quo, ex quo auctor est sufficienter expeditus de secundo circulo
civitatis Inferni, distincto in decem vallones, sive Malibolgias,
iam intendit tractare de tertio circulo Inferni, qui distinguitur
in quatuor circulos, idest Anthenoram, Tholomeam, Caynam et
Giudeccham: in quibus quatuor circulis ponitur fraus maxima
omnium aliarum, que rumpit ligamen nature, et etiam ligamen, vel
vinculum, quod fit per amicitiam.  Et dividitur istud capitulum
in quatuor partes.  Quarum in prima, continuans auctor dicta
dicendis, tractat de Gigantibus, qui sunt deputati ad custodiam
dicti circuli.  Facit, sive ponit, primo, in generali, formam
istorum Gigantium.

In secunda, que incipit ibi:

     E io scorgeva gi@a;
     Ego discernebam iam,

tractatur in speciali de uno gigante famoso in Sacra Scriptura,
scilicet de Nembroth.

In tertia, que incipit ibi:

     Facemmo adoncha;
     Fecimus igitur longius iter,

fit mentio de uno alio Gigante, de quo poete loquuntur, scilicet
Fialte.

In quarta, que incipit ibi:

     Noi procedemmo pi@u avante;
     Nos processimus ulterius tunc, 

tractatur de uno alio Gigante, distincto ab aliis, de quo fit
mentio penes hystoricos et etiam apud poetas, qui posuit manibus
suis Virgilium et auctorem in circulum puthei abyssi.

	|1-6.~  Redeundo ad primam partem, dico quod auctor
continuat dicta dicendis.  In fine capituli precedentis dixit,
quod lingua Virgilii reprehendit eum, demum consolata fuit eum,
et facit comparationem de lancea Achillis.  Fingunt poete quod
qui vulnerabatur cum lancea Achillis, non poterat sanari, nisi
iterum cum eadem lancia feriretur, sive vulneraretur.  Moraliter,
lancea Achillis est vis et potentia domini potentis, talis
proprietatis, quod, quando aliquis homo recipit aliquam offensam
ab aliquo magno potente, oportet quod vadat ad petendum veniam ab
eodem potente, ac si fuisset offensus.  Et vere istud est gravius
vulnus quam primum.  Una eadem lingua prius me momordit, idest
reprehendit, ita quod tinxit unam et aliam genam, idest fecit
verecundari, et postea medicinam reporrexit: ita audio quod
solebat lancea Achillis et patris sui, scilicet Pelei, esse
causa, prius tristis et postea bone oblacionis, materia idest
oblacionis, scilicet prius tristitie, demum letitie: nam auctor
ex reprehensione sibi facta per Virgilium, multum verecundabatur. 
Tamen Virgilius dixit, quod minor verecundia lavasset maius
peccatum: et sic dedit sibi medelam.

	|7-9.~  Nos dedimus dorsum misero valloni, idest
recessimus a misero vallone, idest dedimus terga Malibolgie, ubi
erant infinite miserie, super ripam, que circumcingit eum, idest
attraversavimus eundo versus putheum, procedendo sine aliquo
sermone.  Ibant taciti, quia, speculando et meditando, circa
illam materiam profundam erant intenti.

	|10-15.~  Vult modo dicere auctor quod erat crepusculum. 
Ibi erat minus quam nox et minus quam dies (vult dicere quod ibi
erat obscurum); ita quod visus ibat ante paulum, idest poteramus
modicum ultra procedere; idest speculatio mea intellectualis
parum poterat videre (Gigantes figurant potentes): et ego sensi
sonare unum altum cornu.  Istud cornu, sive sonus eius, veniebat
a Nembroth, qui sonabat alte, (vox cornu est vox superbi
regnantis, que facit se sentire a longe multum), in tantum
scilicet fortiter sonuit, quod fecisset omnem tonum raucum, idest
quod tonus non potuisset audiri (raucum idest |fioco~); qui,
scilicet tonus, contra se, idest illud cornu, suam viam sequendo,
idest ego sequendo sonum illius cornu, dirigo oculos meos cunctos
ad unam locum, scilicet ad putheam.

	|16-18.~  Nota quod, quando Karolus magnus perdidit
sanctam gestam in valle Runcivallis, vel in Runcivalle, tunc
Orlandus cepit pulsare adeo violenter, quod vene gule fracte
sunt.  Post dolorosum confluctum, quando Karolus magnus perdidit
sanctam gestam, non sonuit ita terribiliter Orlandus, supple
sicut modo fecit Nembroth.  |Gestam~, idest brigatam paladinorum.

	|19-21.~  Pauco, scilicet tempore, portavi versus illam
partem volutum caput, idest paulum respexi, quod michi apparuit,
idest visum fuit, videre multas altas turres.  Or dicas,
Magister, dicas, que terra est ista?  Non erant turres, sed erant
Gigantes, positi in circuitu, qui videbantur a longe turres et
una civitas.

	|22-24.~  Et ipse ad me: Ex eo quod tu transcurris per
tenebras nimis a longe, evenit quod postea in ymaginatione tu
aborris, idest aberras, sive erras, et falleris, quia accipis
unam rem pro alia.

	|25-27.~  Tu videbis bene, si ibi te coniungis, scilicet
pervenies illuc, quantum sensus decipitur ex longinquo, vel de
longinquo; ideo aliquantulum plus te ipsum punge, idest pungas,
coniungis; et sic appulas, sive appropinques.  Sensus visus sepe
a longe decipitur.  |Pungas~, idest festinemus passum, quia via
est adhuc longa.

	|28-33.~  Postea care (adverbialiter) me apprehendit per
manum et dixit: Priusquam nos simus ulterius, ad hoc ut factum
minus tibi appareat extraneum (ad confirmandum auctorem in
opinione, et propter removere timorem, quia maius est
sustentaculum et adiutrix [non esse] extraneum; idest [ut] non
opporteat me plus tibi dicere), scias quod isti non sunt turres,
sed Gigantes, et sunt in putheo circa ripam ab umbilico infra
omnes isti.

	|34-39.~  Modo per quamdam comparationem ostendit auctor,
quomodo recuperavit visionem suam.  Sicut, quando est una nebula
spissa, quasi nihil videtur; sed quando incipit nebula rarefieri,
tunc statim visus recuperatur: sicut, quando, nebula dissolvitur,
visus paulatim reaffigurat, idest incipit clare distinguere id
quod celat vapor, idest cooperit, vel obscurat (|dissipa~,
dissolvitur: |stipat~, cooperit); sic, perforando, transiens cum
intuitu, aierem grossum et obscurum, magis et magis
appropinquando versus spondam, idest ripam, vel lateres puthei
illius, fugit a me error, scilicet quod non erant turres, sed
homines, et supervenit michi pavor, quia primo non timebam de
turribus, sed de istis, qui fecerunt tanta mala in mundo, timui.

	|40-45.~  Nota quod in confinibus Senarum, ymo prope
Senas, est unum castrum, quod vocatur |Monte Regione~, quod habet
multas turres, et est per viam per quam itur Florentiam de Senis,
quod in circum habet plurimas turres: sic stabant hic in
extremitate puthei Gigantes.  |Turrizabant~, idest ad modum
turrium circumdabant; quia, sicut in circulo rotundo Mons Region
turribus coronatur, idest circumdatur; sic prora, idest
extremitas, vel ripa, que putheum circumdat.  |Turrizabant~ de
media persona orribiles Gigantes, quibus minatur Iupiter de celo,
adhuc quando tonat.  Nota, secundum fictionem poetarum, quod
Gigantes antiquitus voluerunt eripere celum a Iove et eripere a
diis.  Accumulando montes supra montes, credebant ascendere. 
Isti Gigantes figurant superbos regnantes, qui presumunt, nedum
contra homines, sed etiam contra Deum.  Finguntur filii terre,
quia hii nihil, preter terrena, desiderant: dicunt etenim, sicut
dixit insipiens in corde suo, Non est Deus.  Sed dum isti
Gigantes sic accumularent montes supra montes, Iupiter emisit
fulmen et fregit quidquid fecerant: ideo figurant superbiam, que
venit ex alto.  Sic Deus superbiam et superbos vincit, et
quotiescumque tonat, isti Gigantes recordantur istius
fulminationis et timent: idest quando tirampni legunt vel audiunt
iudicia Dei, que fecit contra Alexandrum, Dyonisium, quos Deus
interfecit, ipsi deberent timere, quia omnes illos superbos Deus
proiicit in miserrimum finem.

	|46-48.  Et ego discernebam iam.  Ed io scorgeva gi@a~:
ista est secunda pars huius capituli, in qua tractatur de
Nembroth: et primo describit eum, quantum ad partem que
apparebat.  Et ego discernebam iam alicuius faciem, humeros et
pectus, et ventris grandem partem, et per costas infra ambo
brachia, quia erant ligati et brachia extensa.  Hic interponitur
bona sententia, que est, quod quando coniunguntur insimul
potentia, ingenium, idest scientia, et mala voluntas, tunc nullum
remedium potest adhiberi, sicut erat in Gigantibus, qui erant
homines iam scientes: erant pexime voluntatis, et postea
robustissimi corpore et maximi; ideo, ut Mars, idest deus belli,
idest discordie, tales executores, idest preliatores, non habeat,
natura optime fecit desinere producere tales Gigantes, qui sunt
fortissimi et robustissimi corpore; sunt ingeniosi et pexime
voluntatis: quod non contingit de elephantibus, nec de cetis
grandibus; nam si elephantes et cete grandia habent magna et
valida corpora, non habent ingenium, etc.

	|49-57.~  Natura, certe, quando dimisit artem, scilicet
producendi, talium animalium, satis bene fecit ut tolerat tales
executores Marti: et si ipsam elephantium, vel cetarum, non
penituit, scilicet producere, qui respicit subtiliter magis
iustam et magis discretam eam tenet: quia ubi argumentum, idest
industria, mentis adiunguntur male voluntati et potentie, nullum
reparaculum ibi potest facere gens.  Heu qualis fuit malitia
Acerrini de Romano, de quo dictum fuit superius in capitulo
duodecimo.  Videatur ibi hystoria, et Neronis.

	|58-66.~  Facies sua apparebat michi
longa et grossa, sicut pinus Sancti Petri in Roma, et ad suam
proportionem erant alia ossa.  Scias quod Rome, in platea
sacrata, que est ante ostium ecclesie Sancti Petri in Roma, est
unus pinus de metallo, sive de ere, magna et magna, que
antiquitus stabat super ecclesiam Pantheon, idest Sancte Marie
Rotunde: erat ista pinus deaurata: modo illa pinus est in Sancto
Petro.  Ita quod facies Nembroth erat sicut illa pinus, et omnia
alia membra correspondebant tali faciei: ita quod ripa, que erat
perizoma (copertura illa, quam fecerunt sibi primi parentes,
volentes abscondere nuditatem suam, de foliis ficuum, Genesis
capitulo secundo), a medietate infra, nobis ostendebat bene
tantum desuper, quod attingere ad comam, idest ad caput, tres
Frixones male valuissent, idest non potuissent; ex eo quia ego
videbam triginta grandes palmas, a loco infra ubi affibiatur
mantellus, idest ubi ligatur, circumcingitur.  |Tres Frixones~:
ostendit auctor magnitudinem Nembroth supra umbilicum; scilicet
quod tres Frixones, positi unus super alterum, non attigissent
comam.  Frisia est provincia in Alamania, in qua sunt maximi
homines. |Mantellus~, idest a pectore, scilicet a gula.

	|67-69.~  Declarata quantitate Gigantis, nunc ponit
loquelam.  Ista verba sunt inintelligibilia, et pro
inintelligibilibus hic habentur.  Et licet alicubi aliquod
verborum illorum aliquid significaret, hic tamen pro non
intelligibilibus ponuntur, ad denotandum confusionem linguarum,
factam Dei iudicio in edificio turris Babel, ut habetur Genesis
undecimo.  Post diluvium, Nembroth, qui fuit filius Canaan, fili
Cus, fili Cham, fili Noe, cum suis complicibus cepit fundare unam
turrim, magne latitudinis et mire altitudinis, volens videre, ymo
providere sui, si alias diluvium eveniret, ut in eadem turri
salvari possent: quod Deo displicuit, et ibi Deus confusit
linguam unam in tot quot sunt modo in mundo; ita quod verba ista,
que dicebat hic Nembroth, nec intelligebantur ab aliis, nec ab
ipsomet.  Raphel may amech, zabech almy, incepit clamare ferum
os, cui non conveniebant dulciores psalmi.

	|70-72.~  Et dux meus versus eum: Anima insipiens, tene
te cum cornu, et cum illo te disfoges, idest emicte iram tuam et
dolores tuos cum cornu: solatia te cum illo, insipiens,
|sciocchus~, quia fatua opera presumpsisti facere, scilicet que
non possunt compleri, quando ira vel alia passio te tangit.

	|73-75.~  Quere tibi ad collum et reperies sogam, idest
funem (est enim soga genus funis, qua utuntur naute in trahendo
navim), que tenet illum ligatum, o anima confusa, et vide ipsum,
scilicet cornu, qui grande pectus tibi ornat.  ^Passio~ {v. 72},
idest furor, rabies.  Habet Nembroth vincula ad collum: hoc est
dictum, quia superbi, qui videntur dominari omnibus aliis, sunt
magis subiecti quam sui servi.  Alexander, qui vicit mundum,
permictebat se vinci ab ira, ab uno scifo vini et a luxuria. 
Dixit semel Diogenes de Alexandro: Quid obtulis te michi?  Quid
potes facere michi, cum sis servus servorum meorum: Quia ira et
conturbatio erant servi Diogenis.

	|76-78.~  Postea dixit ad me: Ipsemet se accusat: iste
est Nembroth, propter cuius malum cotum, idest cogitamen et malas
operationes, solum unum ydioma in mundo non utitur, non est in
usu; supple, sed plura sunt ydiomata.

	|79-81.~  Dimictamus eum stare et non loquamur i[n]
votum, idest in vacuum, sive frustra; sic est apud eum quodlibet
ydioma, sicut suum aliis, quod nulli est notum.  Et sic illa
verba Nembroth nihil significant.

	|82-84. Facemmo adoncha.  Fecimus igitur~: haec est
tertia pars huius capituli, in quo auctor facit mentionem de alio
gigante, scilicet Fialte, qui fuit valde altus, nedum corpore,
sed etiam animo; qui voluit et attemptavit ire in celum.  Iste
erat altior et maior Nembroth, quia Nembroth volebat se defendere
a celo, idest cum turri defendere a pluvia celi: sed iste voluit
rapere celum.  Dicit Dantes, quod nescit quis fuit magister, qui
cinxit illum: quasi dicat: Fuit Deus, idest per iustum iuditium
Dei iste talis erat ligatus taliter, quod alius, quam Deus,
nescivisset nec potuisset eum ligare.  Habebat brachia ante et
postea: idest unum brachium erat ligatum ante, et aliud post;
quoniam si ambo fuissent ligata ante, vel post, forte cum uno
solvisset aliud aliquod modo.  Quasi dicat: Licet Deus dimictat
aliquando regnare tyrampnos, non tamen dat eis omnimodam
potestatem, saltem perpetuam.  Fecimus igitur longius inter,
conversi ad sinistram; et per iactum unius baliste, reperivimus
alium multo ferociorem et maiorem.

	|85-90.~  Ad cingendum eum quicumque fuerit magister,
nescio ego dicere; sed ipse tenebat succinctum ante alterum,
scilicet sinistrum, et retro brachium dextrum, de una catena, que
tenebat eum avinctum, idest strictum, vel circumdatum, a collo
infra, ita quod super discooperto se removebat usque ad girum
quintum: idest catena dabat quinque revolutiones circum circa. 
|Girum~: idest volutio.

	|91-96.~  Iste superbus voluit esse expertus de sua
potentia contra summum Iovem, dixit meus dux, unde habet tale
meritum, idest tale supplicium.  Fialtes est sibi nomen, et fecit
grandes probitates, quando Gigantes fecerunt timorem diis: idest
fecit grandia facta.  Brachia, que ipse duxit, nunquam movet,
idest movere potest.  Superbi credunt imponere timorem Deo. 
Dixit semel Cesar: Habeo unam legionem, que esset sufficiens ad
frangendum celum.  Et talia sunt sepe superborum verba.

	|97-99.~  Et ego ad eum: Si esse potest, vellem quod de
immensurato Briareo experientiam haberent oculi mei: idest ego
vellem videre.  Briareus fuit ad pugnam Flegre: dicitur Briareus
quasi extra mensuram excessivus: omni die crescebat tot palmis,
scilicet per vim et superbiam.

	|100-102.~  Unde respondit ipse: Tu videbis Antheum prope
huic, scilicet loco, qui loquitur, et est solutus, vel
dissolutus, idest non ligatus, qui nos ponet in fundum omnis rei,
idest omnium peccatorum.  Quasi dicat Virgilius: Relinquamus
istos Gigantes, de quibus cantant isti, qui narrant cantando in
plateis, et vadamus ad Antheum, qui non fuit ad pugnam contra
deos cum aliis Gigantibus.  Antheus voluit pugnare cum hominibus,
et pugnavit; sed non cum diis; et ideo non est ligatus, nec fuit
fulminatus.  Ille nos ponet ad fundum omnium malorum.  Fingit hic
auctor, quod Antheus, audiens quod aliquis loqueretur de ipso,
incepit agitare se, sicut faciunt superbi, etiam victi et
depositi de statu suo.

	|103-105.~  Ille, quem tu vis videre, est multo ulterius
et est ligatus et factus sicut iste, salvo, idest excepto, quod
ferocior apparet in vultu.

	|106-108.~  Non fuit terremotus unquam ita robustus,
idest terribilis, impetuosus, qui excuteret unam turrim ita
fortiter, sicut Fialtes ad excutiendum se ita velox, promptus,
festinus.

	|109-111.~  Tunc timui ego plus quam unquam mortem, quia
inter tot pericula Inferni nunquam hucusque habui tantum timorem,
nec erat ibi aliquid necessarium nisi momentum: |Non v'era
mestero pi@u che la dotta~, idest momentum: idest non expediebat
nisi unus crollus: idest, si Gigas ille se crollasset, vel si se
movisset modicum, accepisset michi vitam, idest privasset me
vita.  Vel dicas |dotta~, idest timor: quasi dicat: Solus timor
me occidisset, nisi vidissem vincula: si ego non vidissem
retortuosas, scilicet catenas, quia catena habet annulos
retortuosos.

	|112-114.  Nos processimus ultra~: hec est quarta pars
huius capituli, in qua fit mentio de alio gigante, scilicet
Antheo, soluto.  Nos processimus ulterius tunc et venimus ad
Antheum, qui bene quinque alis (ala est mensura, sicut canna in
Florentia; sic vocatur in Flandria et in Anglia), sine, idest
excepto, capite, exibat extra gruptam, idest ripam, vel putheum. 
Modo ecce pulchram orationem factam Antheo, idest ad Antheum.

	|115-123.~  O tu, qui in fortunata valle que fecit
Scipionem glorie heredem, quando Annibal cum suis dederunt terga,
idest habuerunt conflictum, reportasti iam mille leones pro
preda; et qui si fuisses in alta guerra tuorum fratrum, adhuc
appareret quod credatur (nota quod prope Uticam, civitatem, que
est in Africa, est vallis que vocatur Vallis Bragade.  Tale nomen
vallis sumitur a nomine unius fluvii, qui fluit per illam vallem,
qui fluvius vocatur Bragade.  In illa valle Marcus Regulus dedit
unum magnum conflictum Cartaginensibus: sed in eadem valle ille
maximus Scipio Africanus dedit conflictum Annibali: in eadem
valle vicit Sifacem confederatum Annibali, et in hac valle Scipio
acquisivit magnam gloriam propter victorias, quas in ipsa habuit. 
In hac valle dominabatur iste Antheus: nam Antheus fuit
Africanus, fortis homo: derobabat omnes transeuntes illac.  Dicit
Pomponius quod suis temporibus ostendebatur unus clipeus, qui
fuerat istius Anthei, quem quasi homo nullus poterat movere,
nedum non ferre.  Dicit textus: Mille leones portabat pro preda:
hoc potuit faciliter esse, quia in partibus illis sunt multi
leones: sed melius potest dici, quod mille potentes ipse vicit:
et licet etiam sit falsum quod mille potentes devicerat, potest
dici quod hoc dictum fuit hic ad captandum benevolentiam.  Ideo
ista vallis dicitur fortunata, propter tot victorias per Romanos
in ipsa habitas.  Falsum est etiam quod si Antheus fuisset cum
aliis Gigantibus, credendum esset quod Gigantes habuissent de
diis victoriam: sed hoc etiam dicitur ad captandum benevolentiam
ipsius Anthei.  Sic aliquando est bene licitum blandiri
tyrampnis), quod victoriam habuissent filii terre (idest
Gigantes, idest superbi, qui nihil, nisi terrena sapiunt), pone
nos infra, non tibi veniat cyfum, idest non dedigneris, ubi
Cocitus, fluvius Inferni frigidissimus, a frigore clauditur,
idest congelatur.  Cocitus interpretatur luctus.

	|124-129.~  Non facias nos ire ad Titium, aut ad Typhum. 
Hi sunt duo alii Gigantes.  Hic potest dare de illo quod hic
appetitur, bramatur, scilicet fama.  Ideo inclina te, et non
torqueas gryfum, idest musum, idest os, vel faciem.  Adhuc tibi
potest in mundo reddere famam, quia vivit et longam vitam adhuc
expectat.  Hic prophetat, sicut evenit, quia Dantes, postquam
hunc librum incepit, vixit viginti uno annis.  Videtur quod fama
desideretur.  Unde dicit quod Alexander fuit tam cupidus fame,
quod, quando vidit sepulchrum Achillis, dixit: O beate iuvenis,
qui habuisti talem tubam ad dicendum tua facta, scilicet Homerum! 
Quasi dicens: Heu michi, quia meo tempore nullus est, qui
describat gesta mea, que mererentur magnam famam, et sic essem
famosus.  |Qui si brama~: hic appetitur, scilicet in Inferno
morali, ubi tyrampni desiderant magnam famam.  Si ante tempus
gratia ad se non vocaverit ipsum, idest si gratia Dei non
preveniret complementum annorum suorum.  Per hoc vult innuere hic
Dantes, quod Deus faceret magnam gratiam homini existenti in
gratia, vocare ipsum ad aliam vitam, propter periculum
recidivandi in peccatum; quia tunc Dantes erat optime dispositus,
quia erat tempus et annus Iubilei.

	|130-132.~  Sic dixit Magister: et ille festinus, sive
cum festinantia, manus extensit, et cepit ducem meum unde, idest
per illas partes, Hercules sensit magnam strectam, idest fuit
valde strictus.  Nota quod quando Hercules preliabatur cum
Antheo, venerunt ad brachia, idest ad stringendum se invicem
inter brachia, alter alterum; et quia Antheus erat filius terre,
quotiescumque Hercules prosternebat eum ad terram, Antheus
resumebat vires a terra, matre sua, et resumptis viribus,
stringebat Herculem.  Quod perpendens Hercules, strinxit Antheum
et tenebat eum in aiere, quousque ipsum interfecit.  Ideo dicit
textus: Unde Hercules fuit strictus.

	|133-135.~  Virgilius, quando sensit se prendere, idest
capi, dixit michi: Fac te huc, idest veni ita prope me, ut te
apprehendam: postea fecit sic, quod unus pondus, vel unus
fasciculus, eramus ipse et ego.  Et ipse me tenebat super se; et
Antheus, qui amplexatus erat Virgilium, habebat supra pectus
suum, sive in ulnis suis, unum fasciculum de magistro et me.

	|136-141.~  Qualis ad respiciendum Carizenda, idest
turris retorta in civitate Bononie prope turrim Asinellorum, sub
inclinato, quando una nubes vadat, idest pertranseat, super
ipsam, ita quod ipsa e contra pendeat; talis apparuit Antheus
michi, qui stabam ad inspiciendum, ut viderem eum inclinare.  Et
fuit talis hora, quod ego voluissem ire per aliam viam, vel
|stratam.~

	|142-145.~  Sed leviter ad fundum, qui devorat, idest quo
devorantur, vel affliguntur, Lucifer cum Iuda, nos deposuit: nec
sic inclinatus ibi fecit moram; sed sicut arbor in navi se
levavit, idest erexit.  Nota quod in medio civitatis Bononie sunt
duo turres propinquissime, quarum una valde est alta, et vocatur
turris Asinellorum; alia est prope illam, sed non est ita alta,
et vocatur Carizenda, sed est tortuosa et inclinata versus
terram: tunc quando una nubes per aierem super ipsam transit, a
vento ducta, videtur quod illa Carizenda inclinet se ad terram. 
Sic apparuit iste Antheus quando se inclinavit ad terram, ad
ponendum istos in fundo Inferni, idest in fundo puthei.

	|SUMMARIUM.~  In vicesimo capitulo, quod incipit: ^De
nova pena me oportet facere versus~, etc., auctor tractat de
divinatoribus et divinacionibus [et] auguriis; quorum pena talis
est.  Isti habent faciem revolutam a tergo, ita quod mentum et
barba stant super renes, et tota facies anterior stat retro;
crines vero et pars capitis posterior stant super pectus.  Facies
autem istorum divinantium sunt magis et minus transverse, sive
transvolte, sive transvolute, sicut plus et minus usi fuerunt
isti divinacione; et quia isti modo incongruo voluerunt videre
futura, ideo transverse sunt eorum facies.  Et dicit auctor, quod
non credit quod propter paralisim usquequaque aliquis fuerit,
[qui] passus fuit tantam transversionem in membris; nam paralisis
aliquando transvertit membra hominum.  Isti divinatores vadunt
per fundum illius vallis plorando, lacrymando, et lacryme
descendunt ab oculis per genas et mentum, et vadunt per renes,
sicut crines tangunt pectora istorum, etc.  Hic invenit auctor
Amphyraum, Tyresiam, Manto, eius filiam.  Et in hoc capitulo
auctor describit edificationem mantuane civitatis.  Hic auctor
vidit Euripulum, divinatorem Grecorum.  Vidit Arontam, de quo
Lucanus in quinto libro loquitur; Calcantem, qui dedit signum in
Aulide insula, ubi congregaverunt se Greci, quando venerunt ad
obsidendum Troyam.  Hic vidit Guidonem Bonacti de Forlivio.

	|Proemio.~  ^De nova pena me oportet facere versus~:
istud est vicesimum capitulum Inferni, in quo auctor tractat de
divinatoribus et auguribus; quod dividitur in quatuor partes.  In
quarum prima ponitur pena divinatorum in generali.

In secunda, que incipit ibi:

     Drizza la testa;
     Erige caput,

in speciali ponit aliquos divinatores.

In tertia, que incipit:

     Suso in Italia;
     Sursum in Ytalia,

Virgilius facit unam digressionem, describendo civitatem suam
Mantuanam.

In quarta, que incipit ibi:

     E io: Maiestro;
     Et ego: Magister,

redit ad primam materiam.

	|1-3.~  In prima igitur parte, volens describere penam
divinatorum, primo premictit quoddam dictum; scilicet quod de
nova materia vult tractare, scilicet de divinatoribus.  Est nova
materia, quia nunquam talem materiam descripsit aliquis poeta,
nec aliquis alius: et dicit novam penam, ad reddendum auditores
attentos, et ad ostendendum difficultatem ad scribendum dictam
materiam.  Etiam dat secundam causam, scilicet ad dandum materiam
vicesimo cantui, idest vicesimo capitulo totius Inferni.  Quare
dicatur cantus, dictum fuit in uno preambulorum, scilicet propter
dulcedinem modi dicendi in carminibus, vel in rithymis.  De prima
cantione, que est de submersis: prima cantilena huius libri est
Infernus; secunda, Purgatorium; tertia, Paradisus: sed istud est
vicesimum capitulum prime cantilene, scilicet Inferni, que est de
submersis, quia omnes dampnati sunt submersi inferius in Inferno;
ubi purgandi sunt, supra montem; salvati, sunt in celo empyreo,
quod est supremum celum.  Dicit igitur auctor: De nova pena michi
convenit, idest oportet, facere versus, et dare materiam vicesimo
cantui prime cantilene, idest Inferni, que est de submersis,
idest dampnatis.

	|4-6.~  Modo vult dicere auctor, quomodo erat totus
dispositus, totum suum ingenium adplicare ad contemplandum istam
vallem.  In capitulo precedenti dampnati erant absconsi in
stercore: non videbantur, quia adulatio est tota tecta et
absconsa, que premictitur in precedenti capitulo.  Isti vero sunt
discooperti et gemunt penas suas et dolent; ideo dicit: Ego eram
iam dispositus totus ad respiciendum in discoopertum fundum, quod
balneatur angustioso planctu, idest descendente ab oculis istorum
cruciatorum et angustiatorum.

	|7-9.~  Nunc describere intendit penam divinatorum in
generali, que talis est: vadunt enim divinatores per fundum huius
vallis lento passu (in circulo superiori currebant velociter) et
vadunt gemendo, et ultra hoc, habent facies post terga.  Vadunt
lente: quia astrologi omnia faciunt secundum puncta previsa, et
antequam veniant puncta, nihil facerent.  Dicunt astrologi: Non
vadas ad bellum, nisi dato tibi puncto; aliud non contrahas
pactum cum vendente, vel emente, nisi in tali puncto, si vis
ditari.  Habent faciem retro: quia voluerunt nimis ultra de
futuris videre, voluerunt usurpare ius Dei, ad quem, scilicet
Deum, spectat scire futura.  Lacrymantur ad passum: idest sicut
mutatur passus, ita emictitur lacryma; nec est quasi aliqua ars,
in qua artifices tam frequenter decipiantur; et hoc est propter
difficultatem calculandi.  Sepe astrologi mentiuntur; dicunt
falsa; raro verum.  Non dico quod ars in se sit falsa; sed
astrologi dicunt falsum propter non bene calculare.  Est autem
etiam nimis difficile bene calculare.  Et secundum quod varii
astrologi, vel divinatores, plus vel minus, exercuerunt artem in
hac vita, tanto plus vel minus, habent faciem retro retortam. 
Aliqui habent faciem super latus dextrum; aliqui super sinistrum;
aliqui totaliter retro per medium |schene~, sive per medium dorsi
a tergo.  Hii emictunt lacrymas ex oculis, que descendunt per
medium renum a tergo, transeuntes per mediam fixuram natum; et
mulieres cooperiunt mammillas cum capillis et coma capillorum, et
sic respiciunt retro, quia nimis voluerunt ante videre et ante
tempus.  Isti vadunt per istam quartam vallem taciti et
paullatim, sicut vadunt populi post sacerdotes, qui vadunt
cantando letaniam per civitatem et per plateas.  Et vidi gentes
per vallem rotundam, venire tacendo et lacrymando ad passum;
idest apud passum lacrymam emictendo, sicut faciunt letanie in
isto mundo, idest sicut faciunt qui sequuntur cantantes letaniam. 
Et sicut cepi magis speculari penam istorum, mirabiliter et extra
omnem modum vidi eos conditionatos.

	|10-15.~  Sicut visus descendit in eos magis ymus,
mirabiliter apparuit esse transversum quemlibet intra mentum et
principium pectoris, quia ad renes redierat vultus et retrorsum
eis venire conveniebat.  Necesse erat quod sic irent, quia videre
ante eis erat sublatum.

	|16-18.~  Vult facere comparationem de paraliticis.  Est
autem quedam egritudo, que dicitur paralisis.  Quando aliquod
membrum privatur quasi maiori parte vite et caloris naturalis,
oportet tale tremere, vel torqueri in alia parte, quam
ordinaverit natura.  Ideo auctor: Forte, dicit, aliquando per vim
paralisis fuit transversus sic aliquis in totum; sed ego non
vidi, nec credo quod fuerit.

	|19-24.~  Hic auctor fuit valde compassus istis; ideo
dicit: Considera, tu qui legis, quomodo poteram abstinere a
gemitu, dum viderem ymaginem humanam sic deformatam.  Si Deus
concedat tibi, o lector, fructum capere de tua lectione, cogita
per te ipsum, quomodo poteram tenere visum siccum, idest quin cum
lacrymis balnearem genas meas, quando nostram ymaginem prope vidi
ita transversam, quod planctus oculorum nates balneabat per
fixuram, scilicet natum.

	|25-30.~  Certe, ego plorabam, appodiatus uni ex scopulis
duri saxi, ita quod meus dux michi dixit: Adhuc es tu de aliis
insipientibus?  Nunc vult auctor ostendere, quod non est aliquid,
nedum faciendum, sed nec loquendum, quod sit contra iustitiam
divinam et ordinationem, asserens tunc esse primum opus,
congaudere iustitie divine, quando sic iuste punit, et iniquum
sit compati punitis a Deo; ideo dicit: Hic vivit pietas, quando
est bene mortua: quis est magis sceleratus, quam ille, qui
iudicio divino compatitur?  Quasi dicat: Nullus.  Cum isti per
divinum iudicium sint dampnati ad hanc penam, non debes eis
compati quia secundum merita ipsorum et debite sint cruciati,
quia hoc est facere contra divinum iudicium.  Non videtur quod
auctor adhuc tam dure doluerit in aliquibus punctis, sicut facit
hic.  Sed quare auctor ploraverit hic dolenter?  Certe dolet,
quia aliquando etiam ipse cepit astrologare, sicut patet in primo
capitulo Inferni, in ultimo Purgatorii, et vicesimoseptimo
Paradisi.  Compatitur etiam Virgilio, qui fuit de talibus magnis
astrologis.

	|31-36.  Drizza la testa.  Erige caput~: ista est secunda
pars huius capituli, in qua Virgilius suggerit auctori, ut non
debeat amplius dolere, sed consideret bene de ipsis.  Ideo dicit:
Erige caput, vide illum, cui aperta fuit ante oculos Thebanorum
terra; quare clamabant: Quo ruis, Amphyrae? quare dimictis
guerram?  Et non desiit ruere ad vallem, usque ad Mynoem, qui
quemlibet afferrat, capit, condempnat, vel iudicat.  Nota hic de
Amphyrao: sicut enim scribit Statius in suo libro, qui dicitur
Thebaydos, Amphyraus fuit unus de septem regibus, qui iverunt
contra Thebas.  Iste fuit rex et sacerdos, sicut dicitur de
Melchisedech; sed Melchisedech fuit sacerdos Dei altissimi; hic
vero Deorum paganorum.  Iste fuit, qui dabat punctum bellandi et
omnium actuum bellicorum, cuius finis fuit talis: nam, una
dierum, volens intrare bellum, ascendit suum currum regalem, et
dum intraret bellum, aperta est terra, et vivus deglutitus est in
profundum.  Hoc fuit satis possibile; nam sepe terremotus
absorbuit civitates et castra.  Dum autem rueret, Thebani,
miserantes ei, dicebant: Quo ruis, Amphyrae? quare dimictis
guerram? etc.

	|37-39.~  De quo Amphyrao dicit Virgilius auctori.  Quia
fuit divinator, respice quod fecit de pectore spatulas.  Quia
voluit videre nimis ante; idest nimis ante videre, retro respicit
et facit retrorsum callem; idest habet faciem transversam ad
spatulas, et retrogradus vadit.

	|40-45.~  Vide Tyresiam, qui mutavit similitudinem,
quando de masculo femina venit, permutando membra sua omnia.  Et,
prius, postea, repercutere eum oportuit duos serpentes involutos
cum virga, quam haberet masculinas pennas.  Notandum de isto
Tyresia secundum Statium, [quod] fuit famosissimus vaticinator,
qui sciebat omnia preterita, presentia et futura; sed iste modus
loquendi est ad exaltandum, etc.; quasi dicat: Sciebat plus
omnibus.  Hic, dum semel transiret per quamdam silvam, in uno
prato, a casu, reperit duos serpentes coeuntes, quos percussit
cum virga; quibus percussis, effectus est femina.  Et iteram,
alio tempore, illac transiendo, iterum similiter eos reperit,
quos etiam similiter percussit; et tunc reasumpsit abitum
virilem, et factus est vir masculus.  Allegorice Tyresias est
tempus, quod sepe efficitur masculus, quando non producit; fit
aliquando femina, quando terra producit et generat.  Virga
Tyresie sunt calor et frigus: quando Tyresia, idest tempus,
coniungit calorem et humorem, sicut tempore veris prime, tunc est
femina, quia tunc generat res et producit; sed tempore autumnali,
tunc est masculus, quia coniunguntur humor et frigus; et tunc
terra sterilis est: sic mutantur membra feminina in virilia
tempore veris, et e contra; et sic mutationes temporum.

	|46-51.~  Aronta est ille, qui ad ventrem se attergat~:
idest, qui posteriora et terga ad ventrem habet, qui in montibus
Luni, ubi |roncat~ Carrarexe, quod inferius hospitatur, habuit
inter blancos marmores speluncam pro sua demoratione, idest
habitatione; unde ad respiciendum stellas et mare non erat sibi
visio truncata.  Iste Aronta fuit magnus augur et divinator
tempore Cesaris et Pompei, de quo loquitur Lucanus in primo
libro.  Hic stabat in valle Macre.  Macra est unus fluvius, qui
dividit Thusciam a territorio Ianuensi: ibi prope sunt montes,
qui montes dicuntur Luni.  Carraya est unum oppidum, quod prope
Aventiam est.  Aventia est unum aliud oppidum super littus maris,
inter fluvium Macre et Petram Sanctam.  Istud oppidum Carraye est
prope montes, super quos exciduntur pulcherrimi lapides marmorei. 
Ibi, in una spelunca montis, unde exciduntur tales marmores albi,
stabat iste Aronta ad contemplandum stellas et ad exercendum
artes magicas.

	|52-55.~  Et illa, que recooperit mammillas, quas tu non
vides, cum crinibus dissolutis, et habet ex alia parte, idest
posteriori, omnem pilosam pellem, Manto fuit, que post mortem
patris, perquisivit terras multas; postea, idest finaliter, se
posuit, idest hedificavit abitationem, ubi natus ego fui; ex quo
aliquantulum michi placet, quod me auscultes.  Ista Manto fuit
filia Tyresie, de quo paulo dictum est, qui fuit de masculo in
feminam et e contra mutatus: quo mortuo, civitas Thebarum (de
quibus Thebis fuit Bacchus, qui primus in Grecia reperit usum
vini, ideo fingitur Deus vini), quando Castor et Pollux, duo
fratres, fuerunt interfecti, devenit serva, quia fuit subiugata a
duce Athenarum, scilicet a Theseo.  Ista Manto, hic in Inferno,
cooperit mammillas cum crinibus.  Femina, in figura naturali,
habet crines a tergo per spatulas: sed modo habet faciem
transversam; et tunc crines, seu capilli, cooperiebant sibi
mammillas.  Pars anterior denominatur a facie: tunc si facies
transvolvit[ur] ad renes, terga tunc dicuntur pars anterior. 
Posterius habebat pellem pilosam; et antequam facies
transverteretur, pellis pilosa erat ante, etc.

	|56-60.  Ubi natus fui ego~: ista est tertia pars huius
capituli, in qua facit digressionem auctor propter declarare
principium et fundamentum civitatis Mantuane per verba Virgilii;
et incipit a longe.  Nam ista Manto, damicella virgo, didicit
artem magicam a patre et auguria; et mortuo patre suo, et facta
serva civitate Bacchi Thebana, recessit de Thebis, et diu circuit
per orbem: tandem devenit ad illum locum, ubi modo situata est
Mantua; et videns illum habilem pro arte magica, hedificavit ibi
aliquas habitationes.  Qua mortua, circumstantes, videntes illum
locum esse forte, super ossibus Manto, filie Tyresie mortue,
absque alio inditio astrolo[g]ico et augurio edificaverunt
civitatem, eam vocantes Mantuam propter hanc crudam virginem:
quia nunquam voluit habere virum, ideo dicitur cruda.  Ideo dicit
textus: Postquam pater suus e vita exivit, idest moriebatur, et
venit serva, idest subiugata, civitas Bacchi, ista per magnum
tempus per mundum ivit, idest circuit.

	|61-81.~  Volens iam Virgilius describere principium
Mantue, dicit, quod in Ytalia iacet unus lacus; et dans confines
laci, dicit quod est inter Alpes Apenninas, que claudunt et
dividunt Ytaliam ab Alamania et e converso, et super Tyrallum. 
Tyrallum est unum bonum oppidum, in quo sunt comites, qui
dicuntur comites Tyralli.  Nomen laci est Benachus (sic vocabatur
antiquitus); qui lacus fit et procedit a mille fontibus.  Lacus
igitur situatur inter Alpes dictas et Gardam (Garda est unum
pulcrum castrum comitatus civitatis Verone in littore lacus) et
Valcamonicam.  Valcamonica est una pulcherrima vallis, in qua
sunt plura pulcherrima oppida et castra.  In territorio Brixie
per mille fontes oritur talis lacus: in medio istius laci est una
parva insula [ubi] sunt confines comitatum civitatum Tridenti,
Brixie et Veronensis.  Verum est quod episcopi non possunt
benedicere, signando, nisi in sua diocesi: modo si episcopi tres
trium dictarum civitatum essent in illo parvo loco, quilibet
posset benedicere, signando, quolibet stante in confine suo. 
Super istum lacum unum pulchrum oppidum est, quod vocatur
Piscaria, unde potest homo intueri territorium Brixie et Bergami. 
De isto loco, qui est clivior omnium locorum circumdantium lacum,
exit aqua de lacu, et fit unum flumen, currens per diversa prata. 
Et tunc illa aqua, egrediens de lacu, non habet amplius nomen
laci, scilicet Benachus, sed vocatur Mentius, usque ad unum
castrum, vocatum Gubernum, quod castrum est super ripam Padi, et
ibi perdit nomen, ex quo fluit in Padum, maximum fluvium totius
Ytalie.  Modo fluente isto Me[n]tio a lacu usque ad Gubernum, non
multum a longe erat et adhuc est una lama, idest unum pantanum,
idest una palus, que multum se extendit et dilatat; tempore
estivo efficit malum aierem, idest inficit aierem.  Istac
transeundo ista Manto, respexit ibi terram incultam et
inhabitatam, ut non haberet consortium humanum: illic habitavit
et exercuit artes suas magicas: ibi diu vixit, et ibi moriebatur,
et sui amore et propter nomen eius vocatur modo civitas Mantue. 
Hiis dictis, veniamus ad textum.  Superius, in Ytalia pulchra,
iacet unus lacus apud Alpes Appennini, que claudunt, idest
dividunt, Alamaniam super Tyrallum, et vocatur Benachus
(antiquitus, supple).  Per mille fontes et plures, credo,
balneatur, idest originatur, inter Gardam et Valcamonicam et
Appenninum, de aqua que in dicto lacu stagnat, idest stagnum
efficit.  Locus est in medio, ubi Tridentinus Pastor et ille de
Brixia et Veronensis signare possent, si facerent illud iter. 
Sedet Piscaria, pulchrum et forte |arnese~, quia habet multas et
pulchras turres et pulchra munimina, ad frontigiandum, idest ad
respiciendum, Brixienses et Pergamenses, idest territoria eorum;
unde una ripa circum magis descendit; idest ubi est magis clivis;
ubi convenit, idest oportet, quod totum cadat quidquid Benachi
gremio (in gremio, sive in capacitate; |caschi~, idest derivet
extra) stare non potest, et fit flumen per diversa pascua, idest
pulchra prata.  Quando ad currendum aqua mictit caput, idest
incipit currere, non plus, idest amplius, Benachus, nomen fluvii,
sed Mentius, vocatur usque ad Gubernum, nomen castri, ubi cadit
in Padum, idest fluvium Padi, sic vocati.  Non multum fluit quod
reperit unam lamam, in qua se extendit in paludem, idest
impaludat, sive paludem facit illam lamam, idest vallem, que
desiccatur sepe in estate; et aqua marcet, et facit malum aierem
et inficit, et solet in estate aliquando esse |grama~, idest
fetida.

	|82-93.~  Illac transeundo illa virgo cruda, idest
nunquam voluit habere virum, vidit terram in medio paludis, sine
cultura et abitantibus nudam.  Ibi, ut fugeret omne consortium
humanum, idest sotietatem, sicut faciunt magici, stetit cum suis
servis ad faciendum suam artem, idest magicam, que est illusio,
non autem ars vera.  Et vixit, et ibi dimisit suum corpus vacuum,
anima subaudi, idest mortuum.  Homines postmodum, qui circum
erant sparsi, convenerant ad illum locum, qui erat fortis propter
paludem, quam habebat ex omnibus partibus; fecerunt civitatem
super illa ossa mortua, ibi ubi illa steterat ad faciendum artem
magicam.  Et propter illam, que locum primo elegerat, Mantuam
appellaverunt sine alia sorte, idest sine alio augurio; nam
antiqui semper cum aliquo augurio, vel indicio astrologico,
solebant fundare civitates.

	|94-96.~  Iam auctor vult ostendere differentiam
disposicionis civitatis que est nunc, ab illa que antiquo tempore
solebat esse.  Ubi notandum est, quod in territorio Brixie
fuerunt aliqui nobiles comites, qui dicebantur comites de
Casalodis.  Isti diu dominati sunt in civitate Mantue, et
dominabantur nobiliter, et bene regebant; et erant multi nobiles
cives in Mantua, et plurime familie nobiles, quibus comes
Albertus de Casalodis, dominus Mantue, favebat: populares vero
nimicabantur nobilibus.  Quod perpendens unus astutus et
malitiosus homo de Pinamontis, qui se fingebat fore amicum dicti
domini comitis Alberti, domini Mantue, accessit ad dictum
dominum, et dixit ei: Domine, audio et sentio, quod magna
dissensio est in istos nobiles et populares, et timendum est ne
insurgant populares et interficiant nobiles; et quia vos favetis
nobilibus, sic etiam interficient vos.  Bonum esset aliquod
remedium apponere.  Comes Albertus, dominus Mantue, bonus homo,
credulus, confidens de isto, dixit: Quod remedium possem
adhibere? Dixit ille proditor: Bonum esset quod escluderetis de
istis nobilibus aliquos, ymo et multos, quoniam sic populus
minutus placabitur, et res bene stabit.  Quod placuit domino, et
sic fecit.  Iste proditor, videns nobiles attenuatos, immiscuit
se popularibus, et seduxit eos sic et taliter, quod cum ipso
insurrexit populus, et ceperunt simul clamare: Vivat populus; et
sic interfecerunt bene centum de nobilibus et principalioribus,
et demum interfecerunt etiam dominum suum, scilicet comitem
Albertum de Casalodis.  Et tunc iste proditor de Pinamontis,
mediante favore populi, fecit se dominum Mantue.  Vult dicere
auctor, quod fuit una magna stultitia illa, quando dominus comes
Albertus credidit illi de Pinamontis, quia nisi licentiasset
illos nobiles, nunquam populus insurrexisset: et propter talem
seditionem multum diminuta fuit civitas Mantue, que primo erat
plena populo; tunc fuit plurimum attenuata.  Iam fuerunt gentes
sue intus spissiores; idest erat maior populus, prius quam
|mattia~, idest fatuitas, illorum de Casalodis, a Pinamonte
deceptionem reciperet.

	|97-99.~  Ideo te |assenno~, idest moneo, quod si unquam
tu audis originari meam terram aliter, idest civitatem Mantue,
veritatem, subaudi, vel dicas, [vel] nullum mendacium fraudet;
idest nullo mendacio fraudari te permictas; idest si aliquis
diceret, meam terram aliter originem traxisse, non credas.

	|100-102.  Ed io: Maiestro, Et ego: Magister, tua
ratiocinia michi sunt ita certa, et apprehendunt ita meam fidem,
quod alia michi essent carbones extincti~; idest nihil essent
respectu tuorum.

	|103-105.  Sed dicas michi, de gente, que procedit, si tu
vides aliquem dignum nota, quia solum ad hoc mens mea refertur.~

	|106-114.~  Tunc michi dixit: Ille, qui a gena porrigit
barbam super spatulas nigras, fuit quando Grecia fuit de masculis
vacua, ita quod vix remanserunt per cunas; augur est et dedit
punctum cum Calcanta in Aulide, idest in insula Aulide sic
vocata, ad incidendum primam funem: Euripilus fuit vocatus; et
sic eum cantat, idest describit, alta mea Tragedia: bene hoc scis
tu qui illam scis totam.  Nota quod Calcax fuit augur, et fuit
Troyanus; et quia previderat Troyam ruinandam et perdendam, et
Grecos habituros victoriam, recessit a Troyanis et adhesit
Grecis, et venit cum ipsis in insula Aulide, et cum isto
Euripilo, qui erat Grecus et augur eorum, stetit.  Modo Greci,
volentes venire contra Troyam, congregaverunt se in insula
Aulide, et ibi steterunt pluribus diebus.  Naves omnes stabant in
portu cum funibus ligate, et fuit preceptum quod omnes starent
parati; veniente puncto bono, omnes rumperent funem et inciperent
navigare.  Modo isti, scilicet Calcax et Euripilus, dederunt et
signaverunt punctum, quia erant ambo augures.  Sic Virgilius
dicit in libro suo, quod Dantes bene sciebat totum.  Dixit auctor
superius, quod Grecia vacua remansit de masculis.  Vult dicere,
quod tot homines masculi iverunt contra Troyam, quod vix aliqui
remanserunt, nisi parvuli, qui erant in cunabulis.

	|115-117.~  Ille alter, qui in ilibus est ita modicus,
Michael Scotto fuit, qui vero de magicis artibus scivit ludum.~ 
Iste Michael fuit astrologus Frederici; fuit mirabilis phisicus,
et medicus, et fuit maximus nigromanticus, et multa futura
predicebat.  Hic predixit Frederico predicto mortem suam isto
modo, quod unus lapis debebat eum percutere in capite, ex qua
percussione debebat mori.  Unde ipse Fredericus portabat celatam,
idest parvam galeam ferream in capite semper.  Dum ipse
Fredericus odsideret civitatem Parme et esset in campo, audivit
tintinnabulum, seu campanellam, pulsari ad signum elevationis
corporis Christi.  Licet esset modicum devotus, ivit et intravit
ecclesiam, et deponendo caputeum, denudavit caput suum.  Unus
passer, qui erat super unam trabem ecclesie, movit unum lapillum
parvulum, qui cecidit super caput ipsius Frederici, et licet
modicum offenderet, tamen cum ungulis manus dextere ipse
confricavit sibi caput, et ibi, in loco ubi cecidit lapillus,
facta fuit una parvula plaga.  Tandem, currentibus multis diebus,
de tali plaga mortuus fuit ipse Fredericus.  Michael Scottus fuit
de Scotia; fuit magnus magicus et scivit artes magicas cum
fraudibus, quia ars magica non est nisi illusio.

	|118-120.  Vide Guidonem de Bonactis, vide Asdentem, qui
vacasse corio et spachui nunc vellet: sed tarde eum penitet.~ 
Iste Guido Bonacti fuit de Forlivio, mirabilissimus astrologus,
magnus phisicus, medicus excellens: fecit optimum opus in
astrologia, nec reperitur hodie opus melius in astrologia; quam
hoc opus suum.  Iste fuit astrologus domini comitis Guidonis,
comitis Montisferetri, qui tunc erat dominus civitatis Forlivii. 
Iste Guido stabat in platea civitatis super campanile Sancti
Mercurialis; comes Guido stabat armatus et in equo, in platea, et
veniente puncto, percutiebat campanam; et tunc comes Guido ibat
et semper victoriosus redibat.  Asdentes fuit ciardo de Parma,
qui solebat suere sotulares et scarpas cum spachu: fuit etiam
propheta Frederici.  Multi etenim sunt astrologi a natura: hoc
sepe visum est in quibusdam mulierculis; unde autem hoc eveniat
alibi dicetur.

	|121-123.  Vide miseras, que dimiserunt acum, spolam et
fusum~; hec omnia sunt i{n}strumenta ad nendum, idest filandum et
ad texendum, et ad purgandum lanam, linum, etc.; et fecerunt se
divinatrices. Fecerunt malias, idest maleficia cum erbis et
ymaginibus.  Herbis sepe utuntur mulieres malifice, ut patet de
Eriton cruda, sicut Lucanus dicit in quinto libro: faciunt etiam
ymagines de cera, de plumbo, etc.

	|124-126.  Sed venias admodo, quia iam tenet confinia
amborum emispiriorum, et tangit undam sub Sibiliam, Caym et
spine.~  Modo auctor describit tempus, volens dicere, quod fiebat
dies; ita quod iam stetit in Inferno duobus diebus et duabus
noctibus.  Quando sol intrabat Arietem, luna erat plena, opposita
soli existenti in Oriente; tunc luna est in Libra: Oriente sole,
luna occidit.  Per Caym et spinas intelligit hic auctor lunam, et
loquitur modo muliercularum, que dicunt quod macula lune nil
aliud est nisi Caym oneratus spinis: quia Caym faciebat
sacrificium Deo cum spinis; ideo, pro penitentia, positus est in
luna cum spinis.  Sibilia est una nobilis civitas in regno
Castelle, et est civitas regalis: alio nomine vocabatur
Ispalensis.  Modo ista civitas est in Occidente, et quando sol de
mense martii occidit, apparet illis de Ytalia quod cadat in mari
iuxta Sibiliam.  Modo sol erat in Ariete; luna erat plena; ergo
ipsa erat in Libra: si igitur luna occidebat super Sibiliam,
sicut facit etiam de sero sol, sequitur quod fiebat dies.  Ista
civitas Sibilie est abundans in pane, vino, oleo maxime; de qua
fuit Isidorus Ispallensis.

	|127-130.  Et iam heri de nocte fuit luna rotunda: bene
debes recordari, quod tibi non nocuit aliquando per silvam
fundam~: quia aliquando prodest lumen lune de nocte euntibus per
silvas: forte iam profuit ipsi Danti.  Sic michi loquebatur et
ibamus |introcque~, idest interim, vel interdum.  Vocabulum
perusinum est.  Prope Sibiliam, forte per centum leucas, est mons
Giubelcar, iuxta quem montem mare Oceanum per angustum spatium
septum leucarum fluit et vadit, et ingreditur mare Mediterraneum;
et ego iam transivi per illud angustum spatium, quando redibam de
regno Anglie ad partes Ytalie per mare.  Moraliter: per istum
mundum, qui dicitur silva, sepe ivit Dantes, etc.

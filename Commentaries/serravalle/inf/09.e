	|SUMMARIUM.~  In nono capitulo, quod incipit: ^Ille
color~, auctor ostendit quomodo, in despectum illorum demonum
claudentium portas Inferni, ipse cum Virgilio, adiutorio et
auxilio Mercurii, qui est Deus eloquentie, intravit intra portas
istius civitatis.  Hoc fingit auctor propter difficultatem
materie ammodo describende, que describi non posset nisi cum
optima eloquentia.  Et tunc intrantes Infernum, vidit super muros
tres furias infernales, scilicet Alecto, Thesiphon et Megera, que
volebant terrere Dantem.  Et hic Dantes reddit attentos legentes,
et asserit etiam auctor, quomodo in introytu Inferni, tam ad
dexteram quam ad sinistram, hinc inde, vidit magnas multitudines
animarum, et vidit plurimas sepulturas ignitas, plenas igne,
quarum coopertoria erant aliqualiter aperta et suspensa; de
quibus sepulchris exibant lamenta et voces lamentabiles.  Tunc
auctor interrogavit Virgilium, qui spiritus essent illi.  Cui
Virgilius, respondens, dixit illos fuisse hereticos et
heresiarcas.  Similes heretici cum suis similibus erant hic
sepulti, et sepulchra sunt magis et minus calida secundum minorem
vel maiorem heresim.

	|Proemio.~  ^Ille color, qui vilitatem foris.  Quel
colore che viltate~: istud est capitulum nonum huius Inferni, in
quo auctor demonstrat, quomodo et qualiter ipsi, Virgilius et
ipse Dantes, intraverint civitatem, et cuius auxilio.  Et
dividitur in quatuor partes.  In quarum prima describitur
deliberatio et consilium Virgilii in introytu.

In secunda, que incipit ibi:

     E altro disse; ma non l'ho a mente;
     Et aliud dixit; sed non recordor,

describit monstra infernalia, que apparuerunt in ista turri super
portam, causa denegandi introytum predictis.

In tertia vero, que incipit ibi:

     E gi@a veneva;
     Et iam veniebat super turbidas undas,

describitur ille, qui introduxit eos in civitatem, aperta ianua.

In quarta, que ponitur ibi:

     E io che avea di riguardar disio;
     Et ego qui habebam desiderium videndi,

describitur prima pena illorum, qui sunt in civitate, que reperitur
ibi in introytu porte, scilicet pena hereticorum, etc.

	|1.  Ille color.  Quel colore~: notandum quod iste textus
et ista littera habent magnam difficultatem.  Textus est
fortissimus; et ideo ad intelligendum ipsum bene, sciendum est
quod ira mutat colorem in facie irati.  Sic facit timor etiam;
mutat colorem in facie timentis.  Modo quia Virgilium demones non
permiserunt intrare civitatem, ymo clauserunt portas contra
pectus eius, ipse Virgilius turbatus fuit valde et mutatus fuit
color vultus eius, et factus fuit quasi rubeus.  Videns Dantes
mutatum colorem vultus Virgilii, timuit et factus est Dantes
timens, et propter timorem factus fuit pallidus.  Qui color
pallidus venit a timore, et timor pro maiori parte procedit a
vilitate, ita quod color pallidus, qui erat in facie Dantis,
pinxit vilitatem, idest depinxit.  Videns Virgilius colorem
vilitatis in facie Dantis, sciens quod ille color provenerat ex
hoc, quia color in facie ipsius Virgilii significat iram et sic
conceperat Dantes; ipse Virgilius temperavit iram suam; qua
temperata, color rubedinis, idest rubedo, recessit et evanuit a
facie Virgilii.  Et hoc fecit Virgilius, ut securaret Dantem ne
timeret.  Tunc [ad] notandum textum.  |Quel colore~: idest ille
color, idest palledo.  |Qui vilitatem de foris~: idest, in facie
pinxit michi, idest depinxit.

	|2.  Videndo ego ducem meum redire in voluta~: idest qui
redibat turbatus, quia non habuerat quod querebat.  Sic dicitur
in Ytalia, quando quis vadit ad aliquem locum ad faciendum
aliquid quod perficere non potest.  Rediens frustratus, dicitur
redire in voluta, idest melanconicus, vel turbatus, quia non
potuit facere quod volebat.

	|3.  Citius intra suum novum restrinxit~: idest Virgilius
restrinxit suum novum colorem, scilicet rubeum, sive rubedinem. 
Idest Virgilius, mitigando iram, propter quam erat factus rubeus,
ille color, scilicet rubedo, fuit mitigatus; ideo mitigavit
Virgilius iram, ut Dantes non timeret.  Notandum quod Virgilius
fuit naturaliter pallidus; sed quando erat turbatus, fiebat
rubeus, sicut evenit hic.

	|4-6.~  Attentum firmavit se, scilicet Virgilius, idest
stetit, sicut homo qui auscultat, quia oculis non poterat videre
a longe propter aierem nigrum, idest obscurum, et propter nebulam
spissam, idest, densam.  Notandum hic, quod, quando homo de nocte
est in itinere, vel de die in nebula densa, non valens a longe
inspicere propter obscuritatem, vel densitatem nebule, conatur
cum auribus noscere quod non potest oculis videre; ideo stat
attentus cum auribus, si audiret aliquem sonitum alicuius
vehementis, etc., unde possit scrutari de via, sive de itinere. 
Sic fecit hic Virgilius: quia in illa valle erat magnus fumus et
magna atque densa nebula, stetit firmus, dimisit iter, stans
auribus attentis.

	|7.  Certe nos vincemus pugnam~: idest rixam.

	|8-9.  Sic cepit loqui~: scilicet dux, sin autem...talis
nobis se obtulit.  Notandum quod hic fecit Virgilius, sicut
faceret unus qui haberet rixam cum uno, vel pluribus, qui,
pugnando, videns se superari ab illo, vel illis, dicit: Pro certo
ego opponam omnes vires meas, ut vincam pugnam: sin autem, idest,
si non potero a me ipso, ego apodiabo me tali;...mictens verba
trunca, que habent indicare turbationem loquentis et
dispositionem eius ad apodiandum se tali, qui possit eum iuvare
sic et taliter quod ipse vincat pugnam.  Et prosequitur
Virgilius, dicens: O quam tardum est michi quod alius huc
attingat.  Quasi dicat: Ille de quo intelligo, bene me iuvabit,
sine fallo; ideo vellem quod veniret cito.  Quasi dicat
Virgilius: Bene cognosco tale, qui me introducet in hanc
civitatem, in despectum barbe istorum, qui se michi opposuerunt.

	|10-12.  Ego~: scilicet Dantes: ^bene vidi quomodo ipse~:
scilicet Virgilius: |se recooperuit~: sic dicit auctor:
|principium~: scilicet verborum: |cum aliis~: scilicet verbis:
|que postmodum venerunt: que fuerunt a primis diversa~: idest
differentia: nam secunda verba recuperabant prima.  Prima fuerunt
ista: Nos omnino vincemus pugnam, que erat de futuro et forte
incerta.  Secunda fuerunt ista: Sin autem, talis se nobis
obtulit; idest adiutorium promisit.  Supple, quod eius adiutorio
vincemus rixam istam.

	|13-15.~  Sed tamen timorem michi incuxerunt verba,
scilicet Virgilii.  Quare ego trahebam verba trunca (scilicet
suspensa, scilicet ista: Sin...autem, se nobis obtulit; nec plus
dixit: ita quod ista verba fuerunt trunca, idest suspensiva)
forsan ad peiorem sententiam quam ipse tenuerit.  Timui, dixit
Dantes, quia nulla bona persona unquam transivit hac, et
Virgilius fuit bona persona, et ego Dantes volo agere penitentiam
de peccatis meis.  Forsan non poterimus intrare hanc civitatem.

	|16-18.~  In hunc fundum tristis conche, idest circuli
miseri, descendit unquam aliquis de primo gradu, idest circulo,
in quo pena est solummodo spes truncata?  Rem grossam dicit hic
auctor; sed subtili modo petit.  Si verum est quod aliquis
illorum sapientum, positorum in Limbo, qui ibi non habent aliam
penam, nisi quod unquam poterunt videre summum bonum; loco pene
est eis privatio spei; idest si aliquis illorum intravit ad
faciendum talem laborum, scilicet ad describendum hunc Infernum,
sive hanc civitatem; idest si aliquis unquam intravit de ista
materia, quam ego volo modo pertractare.  Hanc questionem feci
ego, scilicet magistro meo.

	|19-24.  Et ipse.  E quel~: idest respondens, dixit:
|Raro incontra~: idest accidit, sive evenit, quod aliquis nostrum
hoc iter perambulet, per quod ego vado; quia nemo repertus est,
qui Infernum et civitatem hanc descripserit, nisi Homerus Grecus
et ego Latinus.  Tamen nec Homerus nec Virgilius intravit hanc
civitatem; sed aliquid tangunt de ipsa.  Verum est tamen quod
alias ego descendi, alia vice hic inferius fui, coniuratus ab
illa Erictone cruda, que umbras ad sua corpora revocabat.  Hec
dicit Virgilius ad confortandum Dantem, ne timeat iter, nec
retrocedat ab incepto; sicut faciunt illi, qui promiserunt
conducere aliquem per aliquod iter dubiosum, et dum sunt in
itinere, viso aliquo forsan periculo, conductus timet, et
conductor, ad assecurandum eum non esse timendum, dicit: Quia
bene scio viam.  Alias fui hic.  Ita dicit hic Virgilius Danti:
Non est timendum, quia alias ego hic fui, coniuratus ab Erictone
cruda, que me coniuravit ut extraherem unum spiritum de circulo
Iude, qui est profundissimus et infimus locus totius Inferni. 
Hic sunt aliqua notanda.  Primum est, quod in partibus Thexalie
et Perhemathye, que sunt in Grecia, ubi preliati sunt Cesar et
Pompeius, commictentes bellum civile, stabat et habitabat una
mulier, magna incantatrix et invocatrix demonum, que predicebat
multa futura; de qua loquitur Lucanus in quarto libro, quomodo ad
ipsam ivit filius Pompei, scilicet Sextus, tunc quando instabat
bellum civile faciendum, ad presciendum de eventu belli; que
Ericton, arte sua magica, secundum fictionem Lucani, suscitavit
unum spiritum unius mortui, et revocavit ipsum ad corpus suum;
qui spiritus multa predixit.  Ista Ericton dicitur cruda, quia
ibat per sepulchra mortuorum, incantando; idest erat
nigromantica, et invocabat demonia in corporibus mortuorum.  Modo
vult dicere Virgilius, quod coniuratus ab illa Erictone,
descendit in profundum Inferni; et sic alias, idest modico
tempore post mortem sui, Virgilius ipse fuerat ibi, et iam bene
sciebat viam.

	|25-29.  Per modicum ante erat de me~: scilicet spiritus
mei.  Virgilii: |caro nuda~: idest per modicum ante eram mortuus:
|quod ipsa~: scilicet Ericton, fecit me intrare intra illum
murum.  Ille locus est inferior, bassior, obscurior et distantior
a celo, quod totum girat, quod omnia circumdat.  Celum dicitur a
celando, quia omnia celat, idest circumdat.

	|30.  Bene scio iter, ideo sis securus~: idest ne timeas.

	|31-33.  Ista palus, que magnos puteos spirat~: sive, que
magnos fetores spirat, cingit in circum civitatem dolentem, quam
non poteris sine ira admodum intrare, vel quam [non] intrabimus
sine ira.  Notandum est hic quod, licet dicatur quod Ericton
cruda revocabat spiritus ad corpora, hoc non est verum, quoniam
per artem magicam nunquam quis posset resuscitare mortuos.  Fiunt
bene tamen illusiones per demones, ut sic appareat quod mortui
suscitentur; sed sunt quedam deceptiones, quibus demones plures
deceperunt, et pluribus vicibus hoc eveniebat.  Demum notandum
est, quod non fuit unquam verum, quod Virgilius intraverit et
descenderit in circulum Iude; sed hoc finxit Virgilius ad
assecurandum Dantem de itinere, quia in nullo loco Virgilius in
suis libris facit mentionem de hoc.  Nam quando fuit factum
bellum civile in campis Perhemathyis, et quando Ericton predicta
predixit illa futura, nondum erat natus Virgilius, etc.

	|34-36.  E altro disse.  Et aliud dixit~: ista est
secunda pars huius capituli, in qua describuntur monstra, que
fuerunt Danti, ad terrendum ipsum, monstrata.  |E altro disse. 
Et aliud dixit~: idest plura; sed non recordor, quia iam oculus
me totum traxerat versus alteram turrim, ad civitatem roventem,
idest rubentem, sive ardentem.

	|37-42.  Ubi in uno puncto~: idest in turri fuerunt
erecte cito tres Furie infernales, tincte sanguine, que habebant
arctus membrorum feminilium.  Et cum ydris, idest serpentibus,
viridissimis erant cincte: serpentellos, cerastas, habebant in
crinibus, unde fere, idest crudeles, gene erant avincte, idest
ligate.  Iste Furie subito se erexerunt, quia quando quis vult
bene operari, statim insurgunt ad obviandum et impediendum bona
opera; que Furie sunt cause omnium malorum.  Iste Furie vocantur
Alecto, Thesiphon et Megera.  Alecto interpretatur prava
cogitatio mentis; Thesiphon interpretatur prava loquutio; Megera,
prava operatio: ab istis tribus Furiis procedunt omnia mala. 
Dicuntur Furie, quia efficuntur et faciunt personas furiosas,
idest non videntes, nec cognoscentes actiones suas, quando male
operantur.  Et Megera dicitur Erinis, idest Furia centum
potestatum.  Dicitur ab heris, quod est lix et contemptio: a
prava igitur cogitatione et prava locutione et prava operatione
sunt et proveniunt omnia peccata; nam, primo, malum concipitur
mente eligendo facere; secundo cum lingua et prava elocutione
manifestatur conceptus mentis; hiis expeditis, devenitur ad opera
mala, que manibus fiunt, etc.  Habent membra feminilia:
communiter poete depingunt vitia in figura feminili et muliebri;
virtutes in forma virili, sive virorum.  Habent ydras, et
cerastas: sunt serpentes, qui reperiuntur in Libia.  Pro crinibus
adsunt pulchri capilli.  Serpentes sunt animalia fraudulentia;
sic Furie sunt fraudulentes.  Color viridis denotat virus, sive
venenum, quia omnia mala opera sunt venenosa.

	|43-45.  E quei.  Et ille, qui bene novit~: scilicet
Virgilius, meschinas, idest miseras ancillas regine eterni
planctus: Inspice, dixit michi, in feroces Erinas.

	|46-48.~  Hec est Megera ad sinistrum fiancum, idest
latus.  Dicitur Megera quasi malum gerens, que ducit in actum et
operationem.  Illa, que plorat ad destrum, est Alecto, que
cogitat malum.  Alecto dicitur Furia impausabilis, et ista est
que non sinit pausare mentem.  Thesiphon est in medio.  Et tacuit
tunc, scilicet Virgilius.  Lingua etenim et loquutio [sunt]
quoddam instrumentum medium, quo conceptus mentis in operam
perducitur, ideo in medio locatur.

	|49-51.  Cum ungulis scindebant sibi ipsis~: scilicet,
|quelibet pectus: percutiebat se cum palmis~: scilicet manuum. 
|Et clamabant tam alte, quod stricte adhesi poete propter
suspicionem~: scilicet quia timui videndo talia.  Iste Furie
scindebant pectus.  Pectoris est officium seminandi scandala:
illa est proprie Alecto, que findit pectus et cor: cum manu facit
proprie Megera: exclamare est proprie Thesiphonis officium.  Hec
Furie exclamant contra Dantem ad terrendum ipsum ne intraret:
timebant enim quod Dantes daret eis magnum conflictum, quia
Dantes conatur fugere ista vitia et docere alios ut fugiant. 
Vere ego, audeo dicere, Episcopus scribens et glossans librum
Dantis: Miror quomodo homo, qui istum librum studet, videt et
intelligit, non melioret vitam suam, et quomodo non corrigat se,
et quomodo non desistat a vitiis, saltem a pluribus.  Dantes duci
adhesit, quia non erat alia grotta, sive reparaculum ubi se
protegeret.

	|52-54.  Veniat Medusa et faciemus ipsum de smalto,
clamabant respiciendo inferius: male, quia non vindicavimus in
Theseo assaltum~: idest congressum, sive aggressum.  Iste textus
est fortis.  Non est sequendum vulgare lombardicum: ^mal non~;
quasi dicatur: ergo bene vendicavimus aggressum in Theseo: auctor
intelligit totum oppositum de eo quod sonat vulgare lombardicum
hic, quia sonat, quod bene vendicavimus insultum [in] Theseo: nam
Theseus ivit ad Infernum cum Hercule, quando voluerunt extrahere
Proserpinam, etc., et quando cum catena triplici extraxerunt
Cerberum, canem infernalem.  Vult dicere hic auctor: Male
fecimus, quia non vendicavimus insultum in Theseo: quia si
vendicavissemus, iam iste non auderet venire, et sic pro nostro
dampno non vendicavimus.  |Vengiammo~: loqui quasi gallicum:
^vengiammo~, idest vendicavimus.  Medusa, sicut fingunt Poete,
fuit femina, que faciebat homines, sive convertebat, in lapides. 
Dimissis fictionibus, Medusa fuit una femina mire pulchritudinis,
que ob suam pulchritudinem faciebat homines quasi dementes, quia
in eius amore absorti, fiebant dementes et stabant sicut lapides
insensibiles; non [solum] propter luxuriam, de qua dictum est,
sed etiam propter astutiam et malitiam: nam fuit una mulier
astuta et malitiosa, eloquens, et cum astutia et malitia et
eloquentia dementabat homines, idest trahebat ad faciendum
voluntatem suam et ad consentiendum sibi.  Nec etiam ista est
intentio auctoris; sed sententia sequens est opinio auctoris. 
Nam Medusa interpretabatur etiam terror, quasi dicens: Non est
fortius argumentum, non sunt meliora arma, ad terrendum istum,
sive ad retrahendum ipsum, ne veniat et ingrediatur hanc
civitatem, [quam] incutere sibi terrorem Meduse.  Omnia ista
fiebant, ut Dantes territus non auderet intrare civitatem, ne
esset causa emendationis vitiorum.

	|61-63.  O vos, qui habetis intellectus sanos, mirate~:
idest, inspicite doctrinam, que absconditur, idest velatur, sub
velamine versuum extraneorum.  Quasi dicat auctor: Non loquor
vulgaribus et ignorantibus, qui putant se, ymo gloriantur, capere
et intelligere multa, tamen non capiunt nec intelligunt.  Dicunt
aliqui ignorantes, exaltantes aliquos: O, o, o, talis est
sufficiens persona; ipse intelligit profunde; ipse scit omnia;
ipse novit bene talem librum, talem artem, ex eo quia eis videtur
quod intelligat litteram; quasi dicant: Valde sumptuosum est
intelligere litteram.  Sed bene deberent notare verba Apostoli:
Littera occidit.  Ita accidit de isto libro Dantis.  Quia est in
vulgari, quilibet putat se intelligere bene et habere intentionem
auctoris, quia intelligit vulgare, sive ydioma ytalicum.  Sed non
est sic pro certo: nam iste liber Dantis est valde difficilis,
tum propter materiam altam, tum diversitatem materiarum, de
quibus tractat, tum propter multas et multas alias causas.

	|64-106.  ^E gi@a veniva.  Et iam veniebat~: ista est
tertia pars huius capituli, in qua describitur ille, qui venit in
auxilium istis, ad introducendum istos in civitatem, et
describitur adventus eius impetuosus per unam comparationem. 
Antequam tamen applicuerint ad civitatem, fingit auctor quomodo
sensit magnum strepitum, audivit magnum sonitum per aquam factum
et causatum, in tantum quod aqua tremebat, sicut quando transit
una galea cum impetu maximo.

	|64-65.  Et iam veniebat super turbidas undas unus
fracassus~: idest, sonitus, plenus spavento, idest tremore, sive
pavore.

	|66.  Propter quem tremebant ambo sponte~: idest, per
littus, sive limites ripe.  Vult dicere auctor, quod Mercurius
veniebat eis in auxilium, sive in eorum adiutorium, cum maximo
impetu; unde omnes, qui erant in illa valle, timebant et
fugiebant hinc inde.  Vult dicere auctor, quod tanta est
efficacia pulchre eloquentie, quod ipsa omnia commovet, idest
corda hominum demulcet.  Dicit Valerius Maximus, quod Egesia de
Egipto fuit tante eloquentie, et eius eloquentia fuit tanta
efficacie, quod suadendo mortem et amorem mortis per sua
argumenta, multi semet interfecerunt, ut exuerunt istam mundi
miseriam et exirent de istius mundi miseria.  Et adeo crevit ista
opinio, solum propter efficaciam eloquentie istius Egesie, quod
Ptholomeus, rex Egipti, precepit isti Egesie, ut nullo modo
suaderet amplius sic contemptum mundi.

	|67-72.  Nec aliter factus~: idest sonus ille, |quam
unius venti impetuosi per adversos ardores, qui ferit silvam sine
aliquo retentu~: Ymaginemur in una valle palustri unum ignem
accensum, et ibi surgat unus ventus, fortis, impetuosus, qui
transportet ignem per silvas et vineas, et transiret breviter
terminos, faciens magna incendia: ferit arbores, et earum ramos
scindit, transportat sine retento, idest obstaculo, et omnia
quasi timent talem impetum, unde fugiunt fere, animalia
silvestria, aves, homines, etc.; pecora, oves, boves et pastores,
propter periculosum talis venti impetum.  Sic, veniente Mercurio
super aquas illius vallis, plantis siccis, idest non balneatis,
fugiebant demones, anime dampnate, ita quod ex utraque parte
vallis ambo limites tremebant; idest tanta est efficacia
eloquentie, quod rumpit omnia argumenta.  |Superbos~: idest
dominos, rectores terrarum: |feras~: idest populos subiectos:
|ramos scindit~: idest ille ventus impetuosus.  Et p[ro]icit,
percutit foris, ante vadit pulverosus, idest disperdens pulveres,
superbus, impetuosus, et facit fugere feras et pastores.  Fingunt
auctores, quod Orpheus ita bene sonabat citheram, quod sistebat
aquas currentes, idest sua mirabili eloquentia movebat corda
hominum mobilium, et faciebat eos homines mobiles, firmos et
stabiles; movebat saxa, idest sua eloquentia demulcebat corda
hominum durorum.  Ita dicitur de Amphytryone, qui sua eloquentia
reduxit homines agrestes et rudes ad civilitatem; et hoc est
dictum quod movebat saxa, etc.

	|73-75.~  Veniente igitur Mercurio sic supra aquam,
Virgilius oculos michi solvit, idest aperuit, et dixit: Dirige
nervum visus super illam spumam antiquam, illuc ubi est ille
fumus plus acerbus, idest spissus, sive densus.  Primo audivisti,
quod Virgilius clausit Danti oculos propter timorem Meduse; modo
admovet manus, ut videat Mercurium venientem.  |Nervum~: idest
acumen visus.  Unus est nervus in capite, in anteriori parte
frontis, qui vocatur nervus otticus, qui ministrat virtutem
visivam, et respondet in medio oculorum, in pupilla, attrahit res
exteriores visas, idest species rerum visibilium et immictit in
mentem respicere.  Ibi est fumus magis acerbus.  Inspice virtutem
Mercurii, qui expellit nubem et fumos, aperit secreta et dicit
veritatem et investigat.

	|76-81.~  Sicut rane, ante inimicum serpentem, per aquam
fugiunt quousque ad terram quelibet |s'abbica~, idest attingit;
ita vidit plus quam mille animas dextructas, idest dampnatas
fugere sic ante unum, qui ad passum transibat Stygem cum plantis
siccis, idest non balneatis.  Per istam comparationem vult
dicere, quod omnes demones et omnes anime dampnate, que erant
ibi, fugiebant a facie Mercurii.  Et hoc verum.  Omnes rei, idest
peccatores, fugiunt ab eloquentia Aristotelis, Tullii, Senece,
etc., mille millia.  Non nominat Mercurium, nisi quod dicit, ad
unum, idest ante unum: istum unum non nominat nisi per effectos
suos.  |Piante asciutte~: vult dicere, quod iste ibat super aquas
non balneando plantas pedum, sicut ivit Christus super mare
Galilee.  Hoc est dictum, quia Mercurius fert alas ad plantas
pedum, ad denotandum quod sermo et eloquentia est velocior omni
ave.

	|82-84.  A vultu removebat illum aierem crassum~: idest
fumosum, ducendo manum sinistram ante, sepe, et solum de tali
angustia apparebat lassus.  |Crassum~: idest nebulosum et
caliginosum; idest omnem tenebram et obscuritatem removebat,
inveniendo veritatem et colorando ipsam.  |Apparebat~: non erat,
sed apparebat.  Nam talis est labor maior, quem habet eloquens,
scilicet removere falsitatem a veritate.

	|85-87.  Bene perpendi quod ipse erat de celo missus, et
verti me ad magistrum, et ipse fecit michi signum quod starem
quietus [et] inclinarem me ipse.  De celo missus~: quasi dicens,
per istos effectus mirabiles perpendi ipsum esse de celo missum,
qui est secundus planeta.  Sed primitus notandum est, quod in
isto puncto varii varia dicunt.  Aliqui dicunt, quod iste, qui
venit in  adiutorium, est unus angelus missus a Deo ad succursum
istorum: sed hoc alienum est ab intentione auctoris, quia ipse
auctor non ponit angelos in Inferno; in Purgatorio id.  Sic
dicentes, non videntur [intelligere] subtile motivum auctoris. 
Nam non fingit hic gratiam, seu celestem succursum; quia
presuppositum est sepe, quod per influentiam celi et divinam
gratiam hec descriptio vitiorum et virtutum fiat; sed auctor
intelligit hic de Mercurio, quasi dicat, quod non erat Virgilio
et michi alia via ad intrandum, nisi adiutorio Mercurii et
virtute.  Pro quo notandum est, quod Mercurius in ordine
planetarum est secundus, qui habet influere pulchram eloquentiam:
inde dicitur Mercurius deus eloquentie, et sic fingitur a poetis;
et deus astutie et malitie, quia ipse influit in hominibus
industriam, astutiam, eloquentiam, sagacitatem, sicut bene
requiritur in rebus agibilibus mundi.  Etiam dicitur deus
mercatorum, ^Chyrios~, idest deus.  Ad mercatores spectat esse
eloquentes, sagaces.  Mercatores omnibus fraudibus mundi utuntur,
in mercimoniis vendendis, expediendis et emendis.  Omnis prava
ars habet suum Mercurium, idest omnis ars est plena fraudibus et
laqueis.  Ergo si Virgilius et Dantes volunt intrare istam
civitatem plenam fraudibus et laqueis, indigebant tali favore. 
Virgilius fecit signum ut non loqueretur, sed inclinaret se illi:
merito, quia, primo, erat celestis; secundo, quia fecit eum in
hoc mundo honoratum.  

	|88-90.  Ay, quantum michi apparebat plenus indignatione! 
Venit ad portam et cum una virga aperuit sine aliqua
resistentia~: non habuit aliquam resistentiam.  Virga est signum
dominii et potestatis; ideo poete fingunt isti Mercurio sceptrum,
et dicunt quod potest mortuos suscitare et occidere vivos.  Et
hoc est verum: mactat vivos, quia dampnat pro certo malos, et
illos, qui sunt iam mortui, retrahit a pena et liberat; et hoc
facit pluries Tullius.  Ergo virga est potestas, idest non est
mors peior ista, nec vita melior ista: facit maiora mala et
maiora bona eloquentia, sicut demonstrat Tullius.

	|91-99.  O expulsi de celo, gentes despecte~: sic cepit
loqui ille in porta horribili: unde est, scilicet vobis, ista
tracotanza, idest extraneitas, in vobis alectata?  Quare
recalcitratis voluntati illi, cui finis nunquam potest esse
mozzus, idest abscissus, idest in fine nunquam potest frustrari,
et que, scilicet voluntas, pluries crevit vobis dolores?  Quid
prodest vobis in fatum percutere, |de cozzo~?  |De cozzo~:
dicitur Florentie, quando arietes, vel boves, se percutiunt cum
cornibus: quasi dicat: Quare vultis obstare voluntati divine, que
nunquam potest fine frustrari?  Cerberus vester, si bene
recordamini, adhuc portat depilatum mentum et guttur.  Inde
dicendum est de influentia celi.  |Fatum~: est constellatio celi,
sicut dictum est superius de fortuna, licet fatum non possit
necessitare.

	|100-103.  Postmodum revolvit se per stratam lordam~:
idest cenosam; nec dixit aliquid amplius nobis, et fecit
sembiantem, idest apparentiam hominis, qui habet alliam curam et
qui stringatur ab aliqua cura, idest qui sit occupatus in aliis,
quam illius qui est ante ipsum.

	|104-106.~  Et nos movimus pedes versus terram, idest
civitatem, securi, iuxta verba sancta.   Intus intravimus sine
aliqua guerra, idest sine prelio.  Fecit apparentiam, quomodo
haberet alia facere, nec nobis dixit aliquid aliud: idest,
eloquentia, non solum servit uni, sed pluribus; nec satisfacit
solum uni, idest non habet expedire solum unam rem, sed et
plures: nam, quamvis iuvaret hic Dantem, etiam sic iuvabat alium
poetam, alium mercatorem, et sic multos artifices.  Dicit Seneca:
Varia et magna res est eloquentia: nec ulli sic se indulsit, ut
totam illi se contingeret.

	|107-108.  E io avea.  Et ego qui habebam desiderium
respiciendi conditionem, que tale fortalitium claudit~: hec est
quarta pars et ultima huius capituli, in qua describitur una pena
separata ab omnibus aliis de civitate.

	|109-111.~  Ista pena est circa muros civitatis.  Sicut
fui intus, idest in civitatem, oculum in circum invio, idest
dirigo, sive lustro, et vidi, ad omnem manum, magnam sotietatem,
plenam dolore et tormento reo, idest malo.

	|112-117.  Sicut ad Arli~: idest apud Arli, ubi Rhodanus
stagnat, idest facit stagnum, et sicut ad Polam, idest apud Polam
prope Carnarium, quod Ytaliam claudit et balneat suos terminos,
faciunt sepulchra omnia locum varium; sic faciebant hic ex omni
parte, hoc salvo, quod modus erat valde amplius amarus.  Volens
auctor describere sepulchra hereticorum, ponit comparationes
duas.  Ad quas intelligendum, notandum est quod in Provintia est
una civitas, que vocatur Arelate litteraliter, vulgariter Arli,
prope quam fluit unus magnus fluvius, qui vocatur Rhodanus, qui
fluvius facit unum stagnum, sive unum lacum magnum, in quo lacu
cooperta sunt aquis multa sepulchra lapidea, quia, quando fiebant
illa sepulchra lapidea et sepelliebantur illic homines, nondum
erat ibi stagnum illud.  Consimiliter in Ystria, que est una
provintia in littore maris inter Venetias et Sclavoniam, est una
civitas, que vocatur Pola, super littus maris, et ibi sunt forte
sexcenta pulchra sepulchra lapidea, etiam modo cooperta ab aqua
maris, quia ibi crevit mare.  Ista civitas, scilicet Pola, est in
confinibus Ytalie, quia ibi incipit Sclavonia: ideo dicit auctor:
Que Ytaliam claudit et suos terminos balneat; quia ibi est
terminus et finis Ytalie versus partem borealem.  Ista sepulchra,
tam apud Arelate, sive Arli, quam apud Polam, quia sunt sub aqua
non profunda, apparent sicut varium.  Varium est pellis nobilis,
sive varia sunt pelles parvule, nobiles, semialbe et aliquantulum
nigre; et quia sunt varii coloris, ideo tales pelles dicuntur
varia.  Similia apparent illa sepulchra, que sunt sub aqua apud
Arelatem et apud Polam.  Modo vult dicere auctor, quod talia
erant illa sepulchra hic iuxta muros istius civitatis, que multa
erant, in quibus stant et tormentantur heretici; sed coopertoria
sepulchrorum sunt suspensa adhuc aliqualiter, quia sepulchra non
sunt in totum clausa.  Pluit ignis in illis sepulchris, et flamme
sunt in ipsis.  Sunt etiam sepulchra plus et minus ignea,
secundum quod plus et minus peccaverint illi heretici, qui sunt
intus in eis.  Stant sepulchra nondum clausa, in signum quod
heretici usque ad mortem possunt penitere, et indulgendum est
volentibus redire ad gremium Ecclesie; nec debent comburi nisi
obstinati.  Ista talia sepulchra ponuntur separata ab aliis
penis, in signum quod consortia et collegia hereticorum, semper
communiter separata a consortio hominum, per comitatum, non stant
in civitatibus.  Ponuntur heretici in archis, sive sepulchris, ad
denotandum quod vitium heresis est communiter occultum, sepultum
quasi occulte in mentibus hereticorum.  Carnarium est unus gulfus
maris latus forte per quadraginta milliaria, quod dividit Ystriam
a Dalmatia: est mare communiter tempestuosum, et est in mari
Adriatico; distat a Venetiis per centum milliaria.  Nunc ad
textum.

	|118-123.~  Intra sepulchra flamme~, scilicet ignis,
idest posite: propter quas, scilicet flammas: |sic in totum
accensa~, scilicet sepulchra |quod ferrum plus, sive magis~,
idest ignitum, |non requirit aliqua ars~, scilicet fabrilis, que
requirit ignem, sive ferrum ignitum.  |Omnia eorum~: scilicet
sepulchrorum cupercula erant suspensa, et foris exibant tam dura
lamenta, que bene videbantur a miseris et offensis, idest
tormentatis, scilicet procedere.

	|124-133.~  Tunc ego magistro: Que sunt ille gentes, que
sepulte intra illas archas, se faciunt sentire cum eorum
suspiriis dolentibus?  Et ipse michi: Illi sunt heresiarche, cum
suis sequacibus de omni secta; et multum plus quam tu credas,
sunt tumbe, idest sepulture, carche, idest plene.  Similis cum
simili est hic sepultus, et monumenta sunt plus et minus calida. 
Notandum, quod sicut fuerunt multe species heresis, ita multi
fuerunt etiam heresiarche, sicut fuit Epyentus, [qui] habuit unam
heresim cum suis sequacibus.  Ita Arius habuit aliam heresim cum
suis sequacibus.  Idem dicendum de Sabellio, et sic de aliis. 
Heresiarcha dicitur princeps hereticorum: dicitur ab ^archas~,
quod est princeps, et heresis.  Illi sunt principes, qui fuerunt
inventores heresum.  |Carche~: idest plene, quia in qualibet est
princeps cum tota sua sequela, ut cum Epicuro omnes Epicurei.  Et
postquam ad manum dextram me volvi, transivimus inter martyria,
idest sepulchra cruciatorum, et alia spalta: idest steccata.

	|SUMMARIUM.~  In isto quartodecimo capitulo, quod 
incipit: ^Postquam caritas nativi loci~, auctor ponit in generali 
penam execrabilium et abhominabilium sodomitarum et pravorum
blasphemorum Dei et usurariorum: demum in capitulis sequentibus
tractabit magis in speciali.  Et in isto eodem capitulo ponit
poetice inicium malorum et peccatorum hominum, mediante statua,
quam vidit Nabuchodonosor, etc., ut patebit in isto capitulo. 
Primo igitur ponit auctor in generali id quod dictum est.  Nota
igitur quod post silvam, de qua dictum est in capitulo
precedenti, auctor et Virgilius pervenerunt ad unum locum, sive
spatium, ubi nulla erat arbor, nec planta; quod spatium
circumdatur ab illa silva, sicut silva circumdatur ab illo fosso
sanguinis, de quo dictum fuit in duodecimo capitulo.  In tali
spatio est una arena minuta, arida et spissa, super quam arenam
continuo pluunt flamme ignis, sicut descendunt nives de celo,
quando veniunt sine vento; quia tunc descendunt ipse nives late,
late, sicut lana carpinata; et a talibus flammis arena
accenditur, sicut esca accenditur sub focili, quando excutitur
ignis de silice.  Et in ista arena sunt multe acies animarum
nudarum, miserabiliter plorantium, quibus imposita est talis lex:
quoniam alique illarum animarum nudarum iacent supine in terra;
alique sedent, retractis pedibus ad corpus, idest, non tenent
pedes extensos; alique recte currunt continue.  Anime, que
iacent, sunt pauciores, sed gravius cruciantur; alie, que currunt
et moventur, sunt plures, nec ita dire tormentantur; sine aliqua
quiete continue cum manibus excutiunt flammas de dorso.  Hec est
pena in generali peccatorum supra nominatorum.  Modo in hoc
capitulo tractatur particulariter de hiis, qui offendunt et
violentant deitatem, negando ipsam et blasphemando.  Hec tales
anime, que iacent, sunt istorum violentantium deitatem, inter
quas erat anima Capaney, unus septem regum, qui obsiderunt
Thebas.  Hic Capaneus, ut ponit Statius in Thebaydos, despexit
Deos et blasphemavit; et vadens ad prelium, dicebat se velle
preliari in despectum Deorum.  Nota quod, secundum fictionem
poeticam, iste Capaneus est talis condicionis, quod letatur et
gaudet in penis, sicut piscis in aqua; et quanto pene sunt
acerbiores, tanto magis gaudet in illis.  Ideo Dii non possunt se
vindicare de ipso, nisi per hoc, quod rabiosum ipsum efficiunt,
et rabies sua solum potest ipsum affligere.  Sic igitur puniuntur
blasphemi, et hii qui despiciunt Deum, in hoc capitulo; in quo
etiam declarat auctor inicium malorum: quod sic innuit auctor. 
Dicit igitur, quod in medio mari, idest Mediterraneo, est una
regio, idest una insula, que vocatur Creta, que est insula
Candie, ubi iam dominabatur ille rex iustus, sub cuius dominio
mundus erat iustus; et tunc fuit etas aurea.  In qua insula est
una silva, que vocatur Yda, que iam fuit dives opum et aquarum;
et ibi una montanea est, in qua est unus antiquus homo, qui
vertit terga Damiate.  Damiata est una civitas in Barbaria, que
est insule Crete ad meridiem, et faciem vertit versus Romam. 
Roma est illi antiquo ad septentrionem.  Ille antiquus est illa
statua Nabuchodonosor, que habet caput de auro optimo, pectus et
brachia de argento, ventrem et femora de ere, cetera membra sunt
de ferro, preter pedem dexterum, qui est de terra cocta; et plus
super illo pede terreo stat quam in alio erecta illa statua. 
Omnis pars talis statua est fixa et rupta, preter partem auream,
idest preter caput, et per fixuram descendunt lacryme guttatim;
que gutte perforarunt gruptas Inferni, et ille efficiunt unum
fluvium, qui facit Stygias, Acherontam fluvium, et Flegetontam et
Cochitum; et talis fluvius descendit usque ad centrum terre, ubi
stat rex Inferni.  Nota igitur, quod auctor vult quod ista statua
figuret et significet etates.  Quarum prima fingitur a poetis
aurea, in qua nullum malum, nullum scelus, nullum peccatum,
commissum fuit; que etas fuit sub Saturno rege.  Secunda etas
fuit argentea sub Iove; que tanto minus bona fuit prima,
significata per aurum, quantum argentum est minus bonum auro; et
in ista etate argentea inceperunt mala et scelera, ut ponit
Ovidius in primo Methamorphoseos.  Tertia etas fuit sub Marte;
que tertia etas figuratur, per es.  Quarta etas fuit ferrea. 
Ista statua tenet terga versus Damiatam, quoniam in partibus
illis fuit primitus regnum; sed faciem vertit versus Romam, quia
regnum Romanorum duraturum est sine fine, quod commixtum est
regno Christi, qui regnat in secula seculorum.  Modo vult auctor
dicere, quomodo in secunda etate inceperunt mala esse in mundo;
et ideo omnes partes statue, preter partem auream, sunt rupte, et
per fixuras guttatim descendunt lacryme, facientes fluvios
infernales: Acheronta, qui est primus fluvius Inferni secundum
poetas; Stygias, paludes scilicet; et Flegetonta; et descendunt
ista flumina ad centrum terre et ad profundum abyssi, ubi tendunt
omnia pondera et mala omnia universi.

	|Proemio.~  ^Postquam caritas nativi loci.  Poich@e la
carit@a del natio luoco:~ hoc est quartumdecimum capitulum huius
Inferni, in quo auctor tractat de violentis, qui fecerunt
violentiam in Deum et in rebus suis, scilicet in naturam et in
artem; quod capitulum dividitur in quatuor partes.  In quarum
prima ponit locum et situm violentorum in generali, qui
violentaverunt Deum in persona sua.  In secunda, que incipit ibi:

     Io commenzai;
     Ego incepi,

ponitur unus spiritus antiquus, qui semper fuit violentus contra
Deum, blasphemando ipsum et negando eum.

In tertia, que ponitur ibi:

     Ora mi vien;
     Or veni post me,

ponit subtiliter originem omnium fluminum infernalium.

In quarta, que incipit ibi:

     E io a lui: Se 'l presente;
     Et ego illi,

movet duo parva dubia Virgilio, circa premissa.

	|1-3.~  Redeundo ad primum, auctor continuat finem
capituli precedentis cum principio istius, dicens: Ex quo dominus
Lottus de Alliis rogavit me, ut ego recolligerem membra sua
dispersa, quia ipse erat de Florentia, sicut ego sum, volui
facere quod ipse me rogavit, et feci.  Dicit igitur: |Postquam
caritas nativi loci strinxit me:~ idest ad colligendum membra
domini Lotti, et readunavi frondes, idest membra dispersa, et
reddidi ea sibi, qui erat iam |fioco~, idest raucus propter
clamorem, hoc feci ex compaxione nativi loci.

	|4-6.  Inde venimus ad finem, ubi dividitur secundus
gironus,~ idest circulus, |a tertio, et ubi videtur iustitie
orribilis ars:~ isti circuli sunt tres: in primo est vallis
sanguinis: in secundo est silva illarum arborum siccarum: in
tertio est sabulum, sive arena.  |Ubi dividitur:~ idest in quo
tertio circulo, scilicet in arena, est horribilis pena.

	|7-9.  Ad bene manifestandum res novas:~ quia talem penam
nemo antiquorum poetarum tetigit; ideo ego modo noviter tango,
quia noviter ego fingo eam.  Dico quod arrivavimus, idest ad
ripam venimus, ad unam landam, idest planitiem, que a suo lecto
removet omnem planctam; idest ubi nulla plancta est; quia in
circulo superiori erant arbores, licet sicce; sed hic, in hac
arena maledicta, nulla.  |Lecto:~ idest superficie.

	|10-12.  Dolorosa silva inghrilandat~, idest circuit
illam arenam in circum; sicut fossatum triste, ipsam, idest sicut
silva circumdatur a valle sanguinis.  |Fossum triste:~ idest
vallis sanguinis: triste, quia ibi nullus habuit amorem ad
seipsum, quando semetipsos interfecerunt.  |Inghrilanda:~ circuit
per modum serti.  Hic firmavimus passus |a randam a randam~,
idest radenter, quia ibi prope fecimus residentiam.

	|13-15.  Spazzum:~ idest spatium, sive illa planities,
erat una arena arida et spissa, non alterius |foggie~, idest
maneriei, facta, quam illa que fuit a pedibus Catonis iam
soppressa, idest scalpistata.  Nota hic penam violentorum, qui
violentiam fecerunt in Deum, et in personam Dei, et in res eius,
scilicet in naturam et in artem.  Isti tales violenti cruciantur
in ista arena, sicca, arida, ardentissima, sterilissima, que
nihil producit; et semper super istam arenam cadunt flamme
accense ab aiere, que continuo accendunt istos; et quando cadit
flamma, invenit locum calidum, et cum calido auget penam.  Vult
dicere auctor, quod ista species violentie in se est ardens per
modum talem et taliter, quod excedit terminos nature.  Est
sterilis, nunquam parit fructum, ymo est inimica nature, quia de
luxuria sodomite nullus provenit fructus.  Ultra hoc, flamme
cadunt, et arena in se est accensa.  Flamme extrinsece sunt
concupiscentie et ardores, qui movent exterius istam talem
flammam.  Calor, qui est in arena, est calor intrinsecus, qui
movet istum intemperatum.  Unde dicit: |lo spazzo:~ spatium est
totus ille locus contentus intra istum circulum.  Comparatione
describit istam arenam dicens, non alterius maneriei quam illa. 
Loquitur hic de illa arena, que est in Libia, in partibus Africe,
in Barbaria, per quam transivit Cato.  Post conflictum Thessalie,
in quo fuit factum bellum civile, Cato, fugiens, pervenit ad
partes illas Africe, ubi invenit istam arenam inhabitabilem,
siccissimam, quia ibi non invenitur aqua; sed est ibi maxima
copia serpentum: nihilominus Cato cum suo exercitu illam
pertransivit.  Illic, in arena Libie, est calor naturalis; sed
hic est naturalis et accidentalis: ibi aliquando mitigatur; sed
hic nunquam.

	|16-18.~  Describendo istam penam, auctor exclamat,
dicens: |O vindicta Dei, quantum tu debes timeri a quolibet qui
legit hoc quod fuit manifestum oculis meis:~ idest
intellectualibus in ista speculatione: idest, ista pena est tam
iuste data, ut quilibet, qui legit hec que scribo, caveat sibi ab
hoc vitio plusquam a morte.

	|19-21.  Animarum nudarum vidi multos greges, que
plorabant omnes satis misere: videbatur eis imposita lex
diversa:~ fingit quod diverse erant acies animarum hic punitarum:
una acies semper currebat per arenam; secunda iacebat; tertia
sedebat.  Diversa lex, idest conditione.  Iam incipit a peiori.

	|22-24.  Supina iacebat in terra aliqua gens:~ ista talis
est illa, que facit violentiam in persona Dei.  Alia |raccolta~
sedebat, sicut sedet scissor, sive sartor, quando, sedendo, suit
remisse propter ardorem: ista gens erat feneratorum.  Alia ibat
continue ambulando; et ista tertia erat sodomitarum.  Sic igitur
auctor ordinat istos; nam quosdam ponit iacentes in terra supino
modo, quia tales sunt fulminati et proiecti ad terram:
feneratores non semper stant ad sedendum, ad banchum inclusi, ad
numerandum.  Alii sunt qui currunt et vadunt continue, quo trahit
eos appetitus inordinatus rei vise.

	|25-27.~  Adhuc facit differentiam inter istos, dicens:
Illa que circuibat, erat plus multa, idest maiori numero.  De
tali specie reperiuntur multi in multis locis.  Illa est minor
gens, que iacebat ad tormentum; sed plus ad dolorem habebat
linguam solutam, quia habebat maiorem penam, quam illa que
circuibat.

	|28-30.~  Facit comparationem auctor ad ostendendum istam
penam, dicens: Super totum sabulum, idest arenam, unius casus
lenti, idest lente, cadebat, idest pluebat, de igne dilatate
falde, idest ampliate lamine, sicut nivis in Alpibus sine vento;
nam, quando ningit in Alpibus, [et] non est ventus aliquis, tunc
nix descendit perdensa et ampla frustibus.

	|31-39.~  Adhuc facit aliam comparationem, dicens:
Qualiter Alexander in illis partibus calidis Indie vidit super
suum stuolum, idest exercitum, flammas cadere usque ad terram
saldas, idest integras; quare providit ad scalpitandum, idest ad
pedibus calcandum, solum, idest terram, cum suis aciebus; quia
ille vapor melius extinguebatur dum erat solus; idest una flamma
sola melius et facilius extinguitur, quam quando una super aliam
adiungitur.  Hoc est quod hic ponit auctor ad faciendum
comparationem.  Nunquam legi in Alexandro, idest in libro
Alexandri, nec in libro Quinti Curtii, qui descripsit gesta
Alexandri, nec in Iustino, qui satis tangit de Alexandro; et hoc
tamen reperitur in una epistola, quam scripsit Alexander
Aristotili, magistro suo, notificando sibi de incommodis, que
sibi acciderunt in partibus orientalibus.  Hoc etiam tangit
Albertus Magnus in libro Metheororum.  Cum esset Alexander in
India in una planitie cum tentoriis, ceperunt cadere flamme, et
fuit eis magnum periculum; sed Alexander, prudens, providit tali
modo: precepit equitibus, ut discurrerent per planitiem calcando
flammas, extinguendo flammam, que cito cadebat, ne flamma, cadens
super aliam flammam, accenderetur, quia sic posset adeo accendi
multiplicando, quod postea non possent extingui.  Credendum est
quod fuit verum, quia in partibus Indie sunt maximi calores:
postea, aliquo tempore anni, regnat aliqua constellatio, que
vapores, elevatos a radiis solaribus in aierem, subito vertit in
ignem, ita quod hoc est satis naturale; sicut tempore hiemali,
vapores attracti, convertuntur apud nos in nives, etc.  Modo
auctor adaptat comparationem ad propositum, dicens: Taliter
descendebat eternalis ardor, unde arena accendebatur, sicut esca
sub focili, ad duplicandum ardorem.  |Esca:~ idest illa res sicca
valde, apta comburi, quam tenet ille, qui excutit cum ferro de
silice ignem, in qua re subito scintilla ignis, excussa,
accenditur.  Focile est illud parvum ferrum, cum quo percutitur
silex; silex est lapis durus, ex quo excutitur ignis.

	|40-42.~  Modo ostenditur quomodo faciebant isti
cruciati.  |Sine quiete erat unquam trescha:~ idest, secundum
aliquos, species tripudii, quo tripudio utuntur Neapolitani:
tripudiando, ille, qui conducit tripudium in circulum, elevat
manum, et sic omnes alii faciunt; demum elevat pedem, et sic
omnes alii faciunt, sicut primus facit; sic faciebant cruciati:
aliqui eorum ponunt manum ad caput, excutiendo inde ignem; postea
ad collum; postea ad renes; et sic faciunt alii: |miserarum
manuum, nunc hinc, nunc inde, excutiendo a se arsuram,~ idest
flammam, |recentem.~

	|43-51.  Io commenzai.  Ego incepi:~ scilicet dicere:
ista est secunda pars huius capituli, in qua tractatur de uno
spiritu antiquo, superbo.  Dicit textus: |Io, ego, incepi~,
scilicet dicere magistro: Tu qui vincis omnes res, preter demonia
dura (dictum superius est, quod nisi venisset Mercurius, non
potuisset Virgilius vincere demonia, que clauserunt sibi portas
civitatis, non permictentes eum intrare) que ad introytum porte
contra exiverunt, quis est ille magnus, qui non videtur curare de
incendio et iacet despectuosus et tortuosus, ita quod non videtur
quod pluvia, idest flammarum, martirizet eum, idest cruciet?  Et
illemet, qui fuit accortus, idest perpendit, quod ego petebam de
ipso ducem meum, clamavit, scilicet dicens: Qualis fui vivus,
talis sum mortuus.

	|52-57.~  Nota quod fuit unus rex, nomine Capaneus, et
fuit unus de septem regibus, venientibus ad petitionem Polynicis,
filii Edipi et Iocaste, contra Theoclem, germanum dicti
Polynicis, et contra civitatem thebanam.  Iste Capaneus, ultra
omnes alios, fuit superbus et alterus contra Deos.  Hic spernebat
omnes Deos; ymo trufabatur de omnibus, qui Deos adorabant. 
Quando Amphyraus debuit dare punctum et consilium de recessu de
obsidione illa (quia obsidebatur civitas Thebarum), iste Capaneus
trufabatur et dicebat: Vos vultis, propter timorem Deorum, hinc
recedere: ego nolo recedere, nec timeo Deos Thebanorum, quia
virtus mea michi numen est, et ensis, quem teneo, pro decente
tempore.  Iam quatuor reges erant mortui de septem, qui venerant
ad obsidendum Thebas.  Indignatus iste Capaneus fortiter, dixit:
Michi incumbit sors: volo videre si potero castigare Thebanos. 
Et pugnavit fortiter et acerrime.  Nemo resistebat sibi, in
tantum quod ascendit muros civitatis et proiiciebat menia ad
terram.  Et semper loquens, dicebat: Thebani, invocate Deos
vestros, Herculem et Bachum, protectores vestros, qui non
poterunt resistere michi.  Interdum descendit unum fulgur et
fulminavit eum, et adhuc semicoctus volebat cum illo igne
incendere civitatem.  Hanc hystoriam ponit Statius in libro suo,
qui vocatur Thebaydos.  Aliqui dicunt, quod istud fulgur fuit una
bombarda; tamen credo quod hystoriale fuit.  Dicitur autem in
textu, quod non curat de incendio: nam sic est: postquam superbus
est reiectus, adhuc non potest pacifice deponere superbiam.  Ecce
quod hic Capaneus non expectavit quod Virgilius responderet
auctori, petenti de ipso; sed ipsemet respondit, dicens: Qualis
fui vivus, etc.; nec adhuc humilior, licet sim mortuus: si
Iupiter fatiget, |stanche~, idest fatiget, suum fabrum, a quo
cruciatuum sumpsi fulgur acutum, unde ultimo die percussus fui;
vel si ipse fatiget alios |a muta, a muta~, idest unum post
alium, in Mongibello ad focinam nigram, vocando bonum Vulcanum,
adiuva, adiuva, sicut fecit ad montaneam Flegram, et me sagiptet
cum tota sua vi, non posset habere vindictam letam, idest de me. 
Vulcanus fingitur a poetis faber Dei, quia est Deus ignis.  Ille
facit sagiptas Deo.  Alii sunt fabri, sotii Vulcani.  |A muta~:
alternatim.  Ethena dicitur Mungibellus: vulgariter dicitur
focina nigra; sic vulgariter vocatur.

	|58-60.~  In Thessalia, in una contrata, que vocatur
Flegra, fuit facta magna pugna gigantium.  Ibi congregatis multis
gigantibus, recipiebant montes et ponebant unum super alium,
volentes ire ad celum et expellere inde Deum et vincere ipsum
Deum.

	|61-66.~  Tunc Iupiter vocavit Vulcanum, ut daret sibi
sagiptas; qui porrexit sagiptas multas, cum quibus Iupiter
sagiptavit gigantes, et non potuerunt vincere Deum.  Tunc
Virgilius respondet Capaneo.  Tunc dux meus loquutus fuit |de
forza~, idest fortiter, in tantum quod ego non audiveram,
scilicet ipsum magistrum, loquentem tam fortiter: |O Capanee, in
ci@o~, idest in hoc, quod non extinguitur tua superbia, tu es plus
punitus.  Nullum martyrium foret tue rabiei et tuo furori dolor
completus, idest conveniens.  Quasi dicat: Tua rabies est melior
et maior pena quam possis habere.  Sic est de omni superbo
rabioso, quod sua rabies est sibi decens pena.

	|67-72.~  Postea volvit se ad me cum meliori labio, idest
cum gratiosiori loquela, dicendo: Ille fuit unus de septem
regibus, qui obsiderunt Thebas, et habuit, et apparet quod
habeat, Deum in despectum, et modicum apparet quod |appreziet~,
scilicet ipse Capaneus, ipsum Deum.  Sed, sicut sibi dixi ei, sui
despectus sunt suo pectori satis digna fregia, idest ornamenta. 
Nam pectoris et cordis Capaney debita ornamenta sunt indignatio
et rabies et ira.  Peius enim hec offendunt subiectum suum: sic
facit ira cum irato, indignatio cum indignato, que prius ledunt
iratum quam alios.

	|73-75.  Or mi vien dietro.  Admodum veni retro me~: ista
est tertia pars huius capituli, in qua describuntur flumina
infernalia; nam venientes ad introytum arene, invenerunt unum
rivum, qui discurrebat per arenam, et veniebat de valle
sanguinis.  Admodum sequere me, et cave ne ponas adhuc pedes in
arena, sed semper teneas ad nemus pedes strictos.  Modo ostendit,
quomodo oportebat meditari, ad faciendum talem fictionem
pulchram, quam volebat hic facere.

	|76-78.~  Tacendo devenimus illuc, unde scaturit,
|spiccia~, extra arenam, idest fluit, unus fluviellus, idest
parvus fluvius, cuius rubedo, |rossore~, adhuc me |raccapriciat~,
idest orrescere facit.

	|79-81.~  Hic inducit unam comparationem ad describendum
hunc parvum fluvium, dicens: Qualiter de bullicame exit unus
ruscellus, idest rivulus, qui dividit postea inter illud et
peccatrices, taliter quod per arenam inferius ille ibat.  Nota,
quod prope Viterbium est unus fons magnus, de quo exit acqua
calidissima, bullientissima; et quia ibi sunt bona balnea, sunt
prope plurime domus, in quibus diversi solebant abitare.  Inter
alias est una domus, in qua habitant meretrices.  Modo ille
rivulus, fluens de bullicame, dividit domum meretricum a
bullicame; et certe illa aqua illius rivuli, est tante efficacie,
quod terram, per quam fluit, convertit in lapides duros.  Ego
vidi, quod infra quindecim dies terram, per quam fluit, ille
rivulus, convertit in lapidem.

	|82-84.~  Fundus suus, idest rivoli, et ambe pendices,
idest latera, facte erant petra, et yma[r]gines a latere, unde
ego percepi quod passus erat ibi, |lici~; ita quod aqua istius
rivuli erat tante efficacie, quod quidquid tangebat, fiebat
lapideum.  Hoc est dicere, quod ista materia est tam dura et
aspera, de qua tangitur.  Ex qua aqua exit vapor, qui extinguit
flammas: idest ex hac descriptione bene visa et intellecta
extinguentur peccata.

	|85-93.~  Prosequitur Virgilius dicens: Inter omnia alia,
que tibi demonstravi, ex quo nos intravimus per portam, cuius
aperire nulli est denegatum (ista est porta prima, quam
intraverunt, super quam erat scriptura mortua, scilicet, Per me
itur in civitatem dolentium), res non fuit a tuis oculis
|scorta~, idest visa, apprehensa, notabilis, sicut presens
rivulus, qui supra se omnes flammas amortat, idest extinguit. 
Hec fuerunt verba ducis mei; quare ego rogavi eum, ut largiretur
michi pastum, cuius michi largitus fuerat desiderium, quia fecit
me attentum de dicendis, ut patet in littera; idest, ut me
doceret illa, quorum scientia eram avidus, ieiunus.

	|94-96.~  Ad intelligentiam narrationis sequentis,
oportet scire quod in Arcipelago est una insula, que vocatur
Creta, alio nomine Candia; in qua insula est una silva, que
vocatur Yda; in qua silva est unus mons, qui dicitur mons Ydeus;
que insula aliquando dicebatur Centrapolis, idest Centum
Civitatum.  Dicitur a ^centra~, idest centum, ^polis~, civitas,
idest centum civitatum.  In hac insula antiquo tempore fuit rex
unus, homo iustus, rectus, bonus, qui vocabatur rex Saturnus, qui
ita bene, ita iuste regebat, quod sub ipso fingitur etas aurea,
idest optima.  Iste habebat uxorem, nomine Ream, sive
Berecintiam; et dum esset pregnans uxor ista, Saturnus, tam
iustus, sompniavit magnum infortunium, scilicet quod uxor sua
erat paritura unum filium ex isto Saturno, qui expelleret patrem
suum de regno; quare precepit Ree, uxori sue, ut quidquid
pareret, necaret.  Hec promisit marito adimplere mandatum.  Venit
tempus; peperit filium elegantissimum; que, mota pietate materna,
fecit istum filium portari in insulam Ydam, et nutriri
occultissime; et quando filius portabatur in uno canestro, fuit
positus unus hedus in canestro, ut, si filius ploraret, et bedus
belaret, non cognoscerentur vagitus pueri; et etiam ordinavit
quod, post unam famulam, que portabat puerum, irent aliqui,
faciendo rumores, et strepitus et clamores, ne posset comprehendi
aliquid de puero.  Hic puer Iupiter fuit, qui fuit nutritus in
illo monte Ydeo et in illa silva Ydea ab illa fide nutrice: nec
illud infortunium, quod indicabat sompnium Saturni, ipse Saturnus
evasit.  Nam evenit postea, quod Iupiter, filius suus, expulsit
eum de regno, et fugit ipse Saturnus a facie filii sui et venit
ad partes Ytalie, et fecit unam civitatem, quam vocavit Saturnum:
demum mutatum fuit in Sutrium, et sic adhuc vocatur, et adhuc est
bona civitas: distat a Roma per viginti quatuor milliaria.  Tunc
ad textum: in medio mari sedet unum |paiese~ destructum, idest
una patria, dixit adhuc, scilicet magister, que appellatur Creta,
idest vocatur; sub cuius rege fuit iam mundus castus.  Verum est
quod insula Crete, sive Candie, potest dici in medio mari, quia
mare Mediterraneum dividit terram per medium, et insula Crete est
quasi in medio maris Mediterranei; et hoc posset faciliter
patere, si quis bene consideraret latera maris Oceani.  Rex
Saturnus, de quo loquitur auctor, ita bene, caste, iuste, ita
valenter, rexit, quod poete fingunt sub regimine eius fuisse
etatem auream.

	|97-99.~  Una montanea est, que iam fuit leta aqua et
fontibus, idest opulenta, que vocatur Yda: nunc est deserta,
idest destructa, sicut res vetata, idest negata, vel abominata.

	|100-102.~  Rea, sive Berecintia, |la scelse~: idest
elegit: |pro cuna~: idest cunabulis: |fida~, idest fidelibus:
filii sui; et propter celare ipsum melius, quando plorabat,
scilicet filius, faciebat fieri |grida~, idest strepitus, vel
clamores.  Illa littera, |pro cuna fida~, potest exponi de
cunabulis: alio modo potest dici; idest, ut una fida nutrix
fideliter nutriret illum filium in ea, idest in silva et in
montanea Yda.

	||103-105.  Dentro~: intus, in monte, stat unus grandis,
idest magnus, |veglius~, idest antiquus, qui vertit terga, |le
spalle~, versus Damiatam (est una civitas in Egipto), et Romam
respicit sicut suum |speglium~, idest speculum.  Nota quod
Damiata est una civitas in Egipto, in qua fuit lapidatus
Yeronimus propheta.  Iterum nota, quod, hoc dato, quod unus homo
esset in illa silva et in illa montanea, que vocatur Yda, si
verteret spatulas et renes versus Damiatam, facies eius staret
versus Romam.  Modo depingit hunc antiquum ad instar statue, quam
sompniavit Nabuchodonosor, Danielis secundo capitulo, tali modo.

	|106-120.  Testa sua~: idest caput suum, est fini, idest
optimi auri; formata de puro argento sunt brachia, et pectus
demum de rame usque ad furcata, idest ad tybias; inde deorsum est
totum ferrum electum, excepto pede dextro, qui est de terra
cocta; et stat super illum plusquam in alio erectus: quelibet
pars, excepta aurea, est rupta, idest fixa: de una fixura, idest
scissura, que lacrymas stillat: que |accolte~, idest adunate,
forant, idest scindunt, illam gruptam.  Cursus in hanc vallem se
|dirocciat~, idest diruit: efficiunt Stygem, Acherontam et
Flegetontam.  Demum fluit deorsum per istam strictam |docciam~,
idest fluentiam, vel iter, vel cursum, usque quo plus non
descenditur, idest usque ad centrum; quia ultra centrum non est
descensus.  Facit Cochitum, qui fiet illud stagnum, quod tu
videbis, et ideo hic non narratur.  Hic notanda sunt multa. 
Primo, quod iste antiquus, de quo loquitur auctor, est proprie
illa statua, de qua sompniavit Nabuchodonosor, per quam statuam
Deus voluit revelare decursum mundi presentis per figuram, sive
statuam, unius hominis.  Et merito; quia solum propter hominem
mundus sic fluit.  |Or~: modo, ponuntur a poetis quatuor etates:
prima dicitur aurea, que fuit optima sub regimine regis Saturni,
boni, iusti et simplicis.  Quia, sicut aurum depuratum ad viginti
quatuor caratos, nullam scoriam, seu maculam, continet, sic fuit
prima etas sine vitiis.  Et ponitur caput statue, quia, sicut est
nobilissima pars corporis hominis, ita principalissima; ideo a
capite fit exordium.  Secunda etas fuit de argento, tanto minus
bona quam prima, quantum argentum est minus bonum auro (tunc
ceperunt vitia scaturire); que fuit sub regimine Iovis.  Tertia
etas fuit de ere, tanto minus bona secunda, quanto [es] est minus
bonum argento.  Quarta etas de ferro, est tanto minus bona
tertia, quantum ferrum est minus bonum ere.  Que quatuor partes
statue significaverunt quatuor regna mundi principalia: scilicet
primum regnum Caldeorum; secundum Persarum et Medorum; tertium
Grecorum; quartum Romanorum, quod omnia regna domavit, sicut
ferrum domat omnia metalla.  Verum quia pes dexter est de terra
cocta, habet significare regnum Ecclesie christiane, super quo
pede dextro plus stat statua, quia regnum Christi non habebit
finem.  Demum nota, quod iste homo antiquus figurat decursum
mundi, qui tunc incepit scindi quando ceperunt homines peccare;
et sic etas aurea non durasset nisi tantum quantum Adam fuit sine
peccato; et illud modicum tempus fuit etas aurea et caput.  Demum
in peccato Ade incepit etas argentea; et ecce scissuram statue,
ubi incipiunt lacryme; et sic postea procedit.  Modo ille lacryme
descendentes a pectore et brachiis et ventre, postea per tybias
descendunt ad Infernum, idest ad miserias Inferni moralis, idest
hominis peccatoris et vitiosi; et iste lacryme efficiunt Stygem,
idest tristitiam, postea Acherontam, idest mundanam
concupiscentiam: vel dicitur sine salute; ab ^a~, quod est sine,
et ^core~, quod est salve, idest sine salute.  Demum faciunt ille
lacryme Flegetontam, idest penas intollerabiles.  Demum faciunt
Cochitum, idest summum frigus, et significat statum dampnatorum,
qui sunt frigidissimi, sine aliquo calore caritatis, quia ignis
divinus totaliter eos abiecit.  Et sic describuntur flumina
infernalia.  Ille antiquus vertit renes versus Orientem, quia in
Oriente primo fuit monarchia; faciem autem versus Romam, ad quam
pervenit summa monarchia.

	|121-123.  Et ego illi~, idest dixi magistro: |Si presens
rigagnum~: hec est quarta pars capituli, in qua movet auctor duo
dubia doctori suo, dicens: Si presens rigagnum sic derivat a
mundo nostro, quare apparet nobis ad istud vivagnum? idest
passagium? vel ad istam scaturitionem?

	|124-127.~  Et ipse michi, idest, magister respondidit:
Tu scis quod locus est tondus, idest rotundus; |e tutto~, idest,
esto quod tu veneris multum plus ad sinistram, deorsum
descendendo ad fundum, non es adhuc per totum circulum |volto~,
idest versus; idest, tu adhuc non circuisti totum (ista est
responsio); ideo non vidisti adhuc sic istum rivum; sed venisti
ad sinistram.

	|130-132.~  Et ego adhuc (facit secundam questionem):
Magister, ubi reperitur Flegetonta et Lethe, quia de uno taces,
et alium dicis fieri de ista pluvia, idest de lacrymis?

	|133-135.~  Ecce responsionem Virgilii.  In omnibus aliis
tuis questionibus michi places, repondit; sed |bullore~, idest
furor, aque rubee, debebat bene solvere unam questionum, quas tu
facis: quasi dicat: Ubi in sanguine vidisti violentos, debuisti
cogitare, intelligere, quod illa vallis sanguinis, erat
Flegetonta, quod potest interpretari pena sanguinea, vel
tormentum sanguineum.

	|136-142.~  Lethe videbis, sed extra istam fossam: idest
extra istum Infernum, ubi vadunt anime ad lavandum se; que culpa,
|pentuta~, purgata per penitentiam, est remossa, idest ammota:
quasi dicat: Licet alii poete ponant Lethe in Inferno; ego vero,
qui sum christianus, in Purgatorio; quia, purgatis peccatis,
anime bibunt de illa aqua, ut obliviscantur omnium miseriarum,
sicut dicetur loco suo.  Demum dixit: Admodo est tempus ad
|scostandum~, idest ad recedendum a nemore, vel recedendi a
nemore: fac ut retro me venias: margines, idest limites, faciunt
viam, idest prebent iter; qui non sunt |arsi~, idest qui non sunt
combusti; et super ipsos omnis vapor extinguitur, idest omnis
flamma est extincta: admodo intrabitur in arenam.

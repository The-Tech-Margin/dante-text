	|SUMMARIUM.~  In isto capitulo vicesimonono, quod
incipit:  ^Multa gens et diverse plage~, auctor prosequitur de
decima Malibolgia, in qua puniuntur falsatores metallorum,
monetarum et propriarum personarum in duobus capitulis:  sed in
isto puniuntur alchimiste, quorum pena talis est.  Ipsi
alchimiste stant in ista valle ydropici, leprosi, et febribus
aggravati.  Quid sit ydropisis, et quid lepra, et quid febris,
videas in commento.  Hic in hoc loco sunt maximi fetores.  Aliqui
fetores sunt a natura loci, aliqui procedunt ab istis spiritibus
sic fetentibus.  Talis pena bene convenit alchimistis et
falsantibus metalla.  Nam stant in fetoribus, quia alchimiste
utuntur sulfure comburendo ipsum, quod generat maximos fetores:
utuntur arsinico, losengardo, et aliquibus rebus venenosis,
maxime fetentibus.  Et sicut lepra est corrupcio humorum, et
etiam ydropisis, et etiam febris, ita isti corrumpunt aurum,
argentum, monetam et alia metalla.  Et aliqui istorum stant ad
sedendum, appodiati unus alteri, tecti crustis lepre, et habent
pruritum insanabilem et nunquam cessant se scalpere, removentes
de carne crustas lepre, sicut squame removentur a piscibus
squamosis.  Stant alchimiste appodiati, sicut steterant reclusi
in domibus ad sufflandum in cineratio.  Et quia nulla est secta
ita coniuncta sicut sunt isti, qui semper se scalpunt alter
alterum, ille pruritus est insanabilis.  Ad faciendum alchimiam
elevant crustas, quia aliquando removent a florenis et a denariis
aureis aliquid de auro infelicissimi alchimiste, quibus patres
relinquunt maximas divicias, et ipsi proiiciunt, sperantes in
alchimia et ex ipsa fieri divites magis; et ipsi sic se
expoliant, et sic proiiciunt crustas, et sic se scalpendo,
proiicientes in vanum bona sua, acquirunt irrisiones et
despectus, quia irridentur et contempnuntur quasi ab omnibus. 
Isti sufflant in igne, querunt herbas, etc., quia in ventum
revertuntur omnia opera illorum, et sicut herbe dessiccantur. 
Hic auctor invenit magistrum Griffolinum de Senis.

	|Proemio.~  ^La molta gente.  Multa gens et diverse
plage~: istud est capitulum vicesimumnonum huius Inferni, in quo
auctor tractat de falsatoribus et fraudulentis, qui puniuntur in
decima bolgia et ultima decem Malibolgiarum; qui falsatores
dicuntur alchimiste.  Et dividitur in quatuor partes.  In quarum
prima auctor adhuc retangit circa pretactam materiam de uno
spiritu, qui fuit de stirpe sua.

In secunda, que incipit ibi:

     Cos@i parlammo insino;
     Sic loquuti fuimus usque ad locum primum,

tractatur de pena falsorum alchimistarum.

In tertia, que incipit ibi:

     Qual sopra il ventre;
     Quidam supra ventrem,

tractat de pena alchimistarum in duobus spiritibus modernis,
magnis alchimistis.

In quarta, que incipit ibi:

     Ed io disse al Poeta;
     Et ego dixi Poete,

auctor facit unam exclamationem et irrisionem gentis senensis.

	|1-3.~  Primo igitur auctor continuat dicta dicendis,
ostendens magnam compaxionem, considerando varias plagas eorum,
innuens tacite, quomodo sapientes homines, quando considerant
varia mala, que eveniunt propter malas linguas, dolent quod tales
lingue tot malorum sint cause.  Multa gens et diverse plage,
idest multitudo gentium et diversitas linguarum, luces meas,
idest oculos meos, ita inebriaverunt (metaphora est), quod stare
ad plangendum erant vage, idest cupide, ex compaxione vulnerum.

	|4-9.~  Sed Virgilius michi dixit: Quid |pur~, idest
tantum, respicis?  Quare visio tua, idest oculus tuus, tantum,
|pur~ submergitur, idest inclinatur, ibi infra, inter umbras
tristes et detruncatas, idest incisas, smocicatas?  Quia
diversimode sunt truncate.  In aliis gradibus non sic fecisti. 
Hic non videris posse devistare: satis vidisti, quia materia est
longa, tempus breve; ideo recedendum est.  Tu non fecisti sic in
aliis bolgiis: cogita si tu eas, scilicet bolgias, numerare
credis, quia milliaria vigintiduo vallem circuunt.  |Numerare~;
scilicet spiritus exeuntes in illis bolgiis; quasi dicat non est
possibile.  Omnis bolgia continens habet tantum spatium ultra
spatium quod continetur a bolgia contempta; et illa, que
consequitur, scilicet decima, volvit vigintiduo milliaria.  Quasi
dicat: Nimis difficile esset.

	|10-12.~  Etenim iam luna est sub pedibus nostris: tempus
est parvum admodo, quod nobis concessum est; et aliud est
videndum quod tu non vides.  Auctor iam stetit diebus duobus et
duabus noctibus cum dimidio in Inferno.  Luna erat plena et
opposita soli: ergo si erat plena, et erat sub pedibus, sequitur
quod sol erat in medio celi: restat igitur quod erat meridies. 
Restabat igitur standum in Inferno solum medio die et una nocte.

	|13-15.~  Si tu posuisses, respondi ego, paulo ante,
idest si tu intendisses, intentum ad causam propter quam ego
respiciebam, forsan adhuc michi stare ibi idest plus,
dimi[si]sses, idest concessisses.

	|16-21.~  Interim recedebat, et ego retro eum ibam, ad
ducem, vel duci, iam faciendo responsum, et subiungendo, idest
rei quam inceperam: Intro in illam caveam, idest foveam, ubi ille
spiritus tormentatur, ubi ego tenebam nunc oculos, idest ad quam
respiciebam ita fixe, vel ita intentos, credo quod unus spiritus
de meo sanguine plangat culpam, idest peccatum, quod ibi infra
tantum constat, idest quod ibi tam graviter punitur.

	|22-30.~  Tunc dixit Magister: Non frangatur tua
cogitatio deinceps ab illo; idest non plus cogites de ipso:
attende ad aliud, et ipse ibi remaneat; quia ego ad pedem unius
ponticelli, idest prope unum pontem parvum, ostendere te et
minari fortiter cum digito [unum vidi], et audivi eum nominari
Gieri de Bello (nomen proprium).  Tu eras tunc in totum impeditus
super illum, qui iam tenuit Altafortem, quod tu non respexisti
illuc: ipse discessit; idest tu non potuisti ita subito respicere
in eum, quin prius ipse recesserit.

	|31-36.~  O dux mi, violenta mors, que adhuc non est ei
vindic[a]ta, dixi ego, per aliquem, qui de iniuria, supple
recepta, sit consors, scilicet faciat se consortem, vel
participem, vel consanguineum, fecit eum indignantem.  Unde
recessit, idest ea de causa, sine loqui michi, prout ego
existimo; et in hoc me fecit ipse ad eum magis pium: idest ex hac
causa magis sibi compatior.  Iste, de quo est sermo, fuit unus
consanguineus Dantis, et vocabatur Gieri de Bello, de Florentia,
et fuit magnus seminator scandalorum, posuit et seminavit
scandalum magnum inter duos fratres consobrinos, qui erant nati
de duobus germanis carnalibus, de domo Sachetti, nobili domo de
Florentia: unde ipse fuit frustatim truncatus et interfectus. 
Vult hic dicere auctor, quod naturaliter omnis homo tendit ad
vindictam: sed aliquis magis, aliquis minus: sed magis
Florentinus quam alius.  Unde ille, qui hic punitur, fuerat iuste
interfectus et tunc petebat vindictam; et Dantes videbatur
naturaliter velle; sed a tali velle retrahebat eum Virgilius. 
Nota tamen quod, licet quis naturaliter appetat vindictam, tamen
maior gloria sequitur remictenti quam prosequ[ent]i ultionem,
sicut dicit Aristotiles: Una proprietas magnanimi est remictere
iniuriam.  Cesar nunquam habuit inimicum, tam atrociter
offendentem ipsum, quin sibi indulgeret, si veniam petebat:
multis etiam non petentibus veniam remictebat, dicens, quod tales
non erant digni ira Cesaris.

	|37-39.  Cos@i parlammo infine.  Sic loquuti sumus usque
ad locum~: hec est secunda pars huius capituli, ubi ponitur pena
alchimistarum et eorum qui falsaverunt metalla, proprias
personas, pecunias, proprias voces et alias res.  Pena eorum
talis est.  Ipsi egrotant diversis morbis: quidam sunt ydropici,
quidam leprosi, quidam febribus aggravantur; et ex ipsis exit, et
procedit tantus fetor et peximus odor, sicut patebit in
comparationibus, quas ponit infra.  Sunt scabiosi: nam alchimiste
stant ad sedendum, appodiati unus alteri, sicut stat una tegia,
sive tega, cum altera.  Tega, sive tegia, est unum instrumentum
de terra, sive de ferro, quibus coqui et coquinarii utuntur ad
decoquendum aliqua sic nobiliter, quod cibus, sicut sunt carnes,
ponuntur in una tega, et alia postea supraponitur, et sic infra
duas tegas res dequoquuntur.  ^Ora~, sicut una tega alteri
appodiatur; ita unus alchimista appodiatur hic alteri: et omnes
isti alchimiste sunt tecti crustis lepre et scabie, et habent
pruritum insatiabilem ad confricandum, et nunquam cessant
scalpere, sive confricare, et cum ungulis manuum removent
crustas, sive crostas, de carne, sicut removentur squame piscium. 
Allegoria est, quod sicut scabiosi et leprosi corrupti sunt in
pexima dispositione humorum, de quibus procedunt fetores
insustinibiles, et quasi sunt dissolute complexiones; sic
alchimiste corrumpunt bona metalla, ex qua corruptione nascitur
fetor, et peximus odor; quoniam propter corrupta metalla
nascuntur discordie, divisiones, infamie, et multa mala inde
oriuntur, et sepe aliqui eorum per iustitiam publicam puniuntur,
comburuntur, etc.  Fetor suus fetet mirabiliter: nam statim cum
corrupta est una mercantia in uno loco, fetor transit ad aliam
partem et de gente in gentem.  Alchimiste stant appodiati, quia
in hoc mundo steterunt reclusi occulte ad sufflandum in
cineratio; nec est aliqua secta ita coniuncta sicut sunt isti. 
Semper alter alterum scalpit et confricat.  Ille pruritus est
appetitus insatiabilis de faciendo alchimiam: elevant crustas,
idest florenos falsos et monetam mixtam cum impuritate.  Nam
infelix alchimista, qui est bene dives ex paterna hereditate,
totum proiicit in operando alchimiam, et nunquam pervenit, et sic
consumit omnia; et sic se scalpit, idest proiicit bona sua
inutiliter sine fallo: nihil habet nisi dolorem et derisionem et
peximam famam.  |Cos@i parlammo~: sic loquuti fuimus usque ad
locum primum: qui scilicet locus, scopuli, scilicet sequentis,
aliam vallem monstrat, si plus luminis fuisset, totum ad ymum;
idest unde tota alia vallis potuisset videri, si plus luminis ibi
fuisset; quia ibi erat obscuritas.  |Ymum~, idest bassum.

	|40-45.~  Quando nos fuimus super ultimo claustro
Malibolgie, ita quod sui conversi poterant apparere visioni
nostre, idest oculis nostris (loquitur methaphorice, quia sicut
in claustro stant Religiosi ad faciendum penitentiam voluntariam;
ita isti stant ad penam et tormentum conversi, idest in illam
malam religionem falsificationis), lamenta sagiptaverunt in me,
idest contra, diversa, que de pietate habebant ferrata spicula;
unde ego aures cum manibus cooperui: idest lamenta ipsorum
diversimode me offenderunt, ita quod obturavi aures ne audirem
illa, quia talia lamenta omne cor durum et saxeum movissent ad
pietatem.

	|46-51.~  Vult dicere, quod si omnes dolores et planctus,
qui reperiuntur in multis partibus pestiferis mundi, essent hic,
in hoc loco, non possent istis coequari.  Et ponit tria loca: duo
in Ytalia, et unum in Gretia.  In Ytalia nota quod primus locus
est in Tuscia, in una valle mortua, que vocatus Vallis Chiane,
quae est inter Aretium, sive civitatem Aretii, et civitatem
Clusii, et civitatem Cortonii: ibi aier tempore estivo
corrumpitur, et ibi solebat esse unum hospitale, quod vocabatur
hospitale Alti Passus, ubi stabant plurimi, infiniti, leprosi. 
Alius locus est in Mariptima Romana, ubi est peximus aier propter
ventum meridionalem, corruptivum et infectum.  Tertius est in
Sardinia, insula Ytalie, que est in mari Mediterraneo.  In illa
insula, maxime in extremis lictoribus, ventus australis maxime
inficit aierem.  Qualis dolor esset, si de hospitalibus Vallis
Chiane inter iulium et septembrem, supple menses, et Sardinie et
Mariptime mala, idest infirmitates, essent in una fovea; talis
erat scilicet dolor ibi, et talis putredo inde exibat, qualis
solet exire de putrefactis membris, vel marcidis.

	|52-57.~  Nos descendimus super ultimam ripam longi
scopuli, semper ad manum sinistram, et tunc fuit mea visio magis
viva, idest magis clare inde vidi illos spiritus, quia tunc nihil
obstabat michi; et sic visio mea fuit clarior infra profundum,
ubi ministra alti Domini, scilicet Dei, infallibilis iustitia, ad
differentiam humane iustitie, que sepe fallit et fallitur, punit
falsatores, quos hic registrat, qui hic ponuntur in quaterno,
scilicet per auctorem.

	|58-66.~  Modo ponit comparationem fetoris.  Nota,
secundum Ovidium in octavo Metamorphoseos, per antiquum in Gretia
fuit quedam civitas, nomine Egina, de qua fuit rex Eacus, avus
Achillis; in qua fuit tanta pestis, quod civitas illa remansit
sine habitatoribus, omnino spoliata gentibus: et hoc fuit verum,
scilicet secundum fictionem.  Pestis illa evenit propter iram
Junonis.  Hoc, scilicet quod civitas illa propter pestem remansit
sine habitatoribus, est valde possibile; quoniam tempore maioris
pestilentie, que fuit in Ytalia in millesimo tercentesimo
quadragesimo octavo, consimiliter quasi accidebat quibusdam
terris Ytalie, et multa oppida sunt valde diminuta.  Eacus, qui
tunc erat rex illius civitatis Egine, desperatus exivit
civitatem, ut eam relinqueret ex toto; et stans in via, vidit
unam quercum, in qua et super quam erant quasi infinite formice. 
Tunc ipse rex Eacus genuflexit se in terra, et rogavit Deos, quod
vel auferrent eum de mundo, vel redderent illi civitati tot
gentes quot erant ille formice.  Tunc sompno abreptus, sopitus
est; et expergefactus, reperit omnes illas formicas conversas in
homines et mulieres.  Juno est dea elementi aieris, ad denotandum
quod ex corruptione aieris venerat illa pestis.  Eacus recollegit
omnes rusticos villarum illorum montium et replevit civitatem
Eginam de illis.  Formica est animal, parvum, nigrum et sagax, ad
denotandum illos rusticos, parvos homines, nigros et sagaces: et
isti videntur fuisse illi populi, scilicet Mirmidones, cum quibus
Achilles et Pirrus fecerunt magna facta apud Troyam.  Formica
latine, Mirmidon Grece.  Vult dicere auctor quod in civitate
Egina tempore illius tam magne pestilentie, non fuit tantus fetor
et dolor sicut est hic.  Non credo quod ad videndum maior
tristitia esset in Egina populum totum infirmum, quando fuit aier
plenus malitia, quando ille aier fuit corruptus ex peste, quod
animalia, usque ad parvum vermem, ceciderunt, idest mortua sunt,
cuncta; et postea gentes antique, secundum quod Poete habent pro
firmo, restaurate sunt ex semine formicarum, quam erat scilicet
tristitia ad videndum per illam obscuram vallem languere spiritus
per diversas bichas, idest acies et cumulos, sive per diversos
montes accumulatos.  |Bicha~ proprie apud Tuscos est quidam
cumulus frumenti, qui fit in campo quando frumentum est messum. 
Talis cumulus Arrimini vocatur ^meda~, in Massa Trabaria vocatur
^barcha.~

	|67-69.~  Quidam super ventrem, quidam super humeros,
unus alterius, iacebat, et quidam supinus transmutabatur per
illum tristum callem, idest miserum.  Aliqui ibant |brancoloni~,
idest tenebant manus et pedes, in circa euntes.

	|70-72.  Passo passo.  De passo in passum ibamus~: hec
est tertia pars huius capituli, in qua ponitur specialis pena
alchimistarum quorumdam; ideo dicitur: De passo in passum, idest
lento passu, ibamus sine sermone, respiciendo et abscultando
infirmos, qui non poterant levare eorum personas, idest non
poterant se erigere.

	|73-84.~  Ego vidi duos sedere ad invicem appodiatos,
sicut ad calefaciendum appodiatur tega, a capite usque ad pedes
de squamis maculatos; et non vidi unquam duci |strelliam~, idest
non vidi ita velociter, a famulo qui expectatur a domino suo, nec
ab illo qui male libenter vigilat (^strillia~ est instrumentum
ferreum, cum quo terguntur, confricantur et mundantur equi: vult
auctor declarare festinantiam istorum spirituum in fricando se
per comparationem famuli, qui cum festinantia strillat equum, ad
hoc ut cito redeat ad dominum suum, qui eum expectat), sicut
unusquisque ducebat sepe morsum unguium supra se ex grandi rabie,
idest propter magnam rabiem fricationis, que non habet alium
succursum, idest non habet penitentie locum.  Ipsi trahebant sibi
cum unguibus scabiem (supple sic), sicut cultellus disquamat
|scalghias~, idest pisces sic dictos, vel alios pisces, qui
largiores illas habeant, scilicet squamas.

	|85-90.~  O tu, qui cum digitis te amallias, idest
discorias, vel dilaceras, incepit dux meus uni ipsorum, ita quod
facis de ipsis, scilicet ungulis, aliquando forcipes (forfex est
instrumentum fabri), dic michi, si aliquis latinus est inter
istos, qui sunt hic intro, si unguis tibi duret, idest sufficiat,
eternaliter ad istud opus, scilicet quod facis, vel ad fricandum
te: idest tu, qui ita perseveranter laboras, suffla bene in
cineratio et in instrumentis ad faciendum alchimiam; procura
herbas et succus, sive cineres, herbarum: idest, si Deus det tibi
tantam gratiam, quod habeas bene ad laborandum.

	|91-96.~  Latini sumus nos, quos tu vides ita destructos,
hic ambo, respondit unus plangendo.  Sed tu quis es qui de nobis
interrogasti?  Et dux dixit: Ego sum unus, qui descendo cum isto
vivo, infra, |de balzo in balzum~, idest de gradu in gradum, sive
de loco in locum, vel circulo in circulum, et demonstrare ei
Infernum intendo.

	|97-99.~  Tunc fuit ruptum commune |rincalzum~: idest,
tunc unus ab alio se divisit, quia non steterunt plus unus ad
alterum apodiatus; idest disrupta fuit coniunctio unius ad
alterum; et tremendo quilibet ad me se volvit cum aliis, qui
illud audiverunt de |rimbalzo~, idest ex opposito, sive desuper
|giunti.~  Quia modo sunt ita disiuncti, sequitur quod sint
attenti ad audiendum.

	|100-108.~  Bonus magister ad me totum se convertit,
dicendo: Dicas eis id quod tu vis.  Et ego incepi, postquam ipse
voluit: Si vestra memoria non |s'imbolet~, idest deleatur, in
nostro mundo de humanis mentibus, sed si ipsa vivit sub multos
soles, annos idest, dicite michi qui vos estis et de quibus
gentibus.  Vestra incomportabilis et fastidiosa pena, idest
inequalis, vel ultra modum afflictiva (quia videre unum leprosum
decoriatum turpe est: sed dicit auctor: non est cura, quia
libenter vos audiam), ut pubblicetis michi vos non terreat.

	|109-111.~  Ego fui de Aretio, et Alberus de Senis,
respondit ille, me fecit micti in ignem.  Sed illud, scilicet
peccatum, propter quod ego fui mortuus, huc me non conducit,
idest conduxit.  Nota quod iste fuit vocatus magister Griffolinus
de Aretio, magnus naturalis, phisicus et ingeniosus homo tempore
Dantis, sed convertit ingenium suum ad alchimiam.  Iste, existens
Senis, reperit inter alios unum iuvenem, nomine Alberum, filium
episcopi senensis, qui vivebat ad expensas Crucifixi, idest
episcopatus, et erat pecuniosus: qui cepit amicitiam cum isto
magistro Griffolino caute; et, e converso, magister Griffolinus
vidit istum iuvenem incautum et divitem, extrahebat magnas
pecunias ab ipso.  Semel et una dierum dixit Albero (qui dixerat
ei, Tu es valde ingeniosus): Si ego vellem, ego volarem per
aierem, omnibus me videntibus.  Tunc dixit ei Alberus: Ego volo
addiscere; doce me volare.  Magister Griffolinus tenuit eum in
verbis et abstulit magnas pecunias ab eo.  Iuvenis, perpendens se
delusum, dixit episcopo.  Episcopus iratus quod magister
Griffolinus decepisset filium suum, fecit sic cum suis cautelis,
quod iste magister Griffolinus devenit ad manus Potestatis et
Inquisitoris, et fuit combustus pro magico et incantatore.

	|112-120.~  Verum est quod ego ad eum loquendo iocose
dixi: Ego scirem me levare per aierem ad volandum.  Et ille, qui
habebat voluntatem, scilicet sciendi hoc facere, idest volare, et
sensum paucum, quia erat parum prudens, voluit quod ego
monstrarem sibi artem; et solum quia ego illum non feci Dedalum,
me fecit comburi per talem, qui eum in filium retinebat (forte
non erat, licet episcopus crederet eum esse filium suum; quia
sepe tales meretrices nesciunt quorum hominum sint filii tales
expurii, etc. De Dedalo dictum est superius: fuit ille qui fecit
sibi alas et filio suo Ycharo ad volandum.  Hec hystoria habetur
superius in capitulo duodecimo confuse).  Sed in ultima bolgia de
decem, me propter alchimiam, qua in mundo usus fui, dampnavit
Mynos, cui fallere non licet, idest qui nunquam errat, idest quia
nunquam potest decipi iuditium conscientie.

	|121-123.  Et ego dixi Poete.  Eo disse al Poeta~: hec
est quarta pars huius capituli in qua auctor, capta occasione de
factis Alberi, exclamando invehit contra Senenses, dicens: Ego
dixi Poete: |Or~, idest ne, fuit unquam gens ita vana sicut
senensis?  Certe non gallica, idest est ita vana, ita prudens. 
Hic auctor respondet ipsemet sibi ipsi.  Gens gallica semper fuit
reputata vana, et hodie sic est quasi.  Omnes vanitates quasi
veniunt de Frantia, sicut novitates vestium et formarum.  Dicit
Iulius Celsus, quod Gallici tempore suo ferebant sonalia, idest
campanelulas ad barbas.  Dicunt Ytalici, quod Franzigene sunt
multum mori[g]erati et plus omnibus aliis nationibus, et quod
nobilius loquuntur.  De moribus relinquo ad presens: sed de
loquela scio quod non est verum.  Certe, lingua gallica est
ytalicum idioma corruptum: nam Iulius Cesar qui cepit vi armorum
Galliam, quia loquebantur barbarice et inintelligibiliter, coegit
eos ad loquendum ytalicum idioma; et ideo, quia non potuerunt
addiscere perfecte idioma ytalicum, loquuntur sicut parvuli pueri
ytalici.  Ut volendo dicere: Si tu non permictis me stare, ego
percutiam te cum baculo; dicunt: Si vus non mi lass$e stare, gie
ve donar$e du baton.  Unde si tu vis loqui gallice, loquere more
infantium ytalicorum unius vel duorum annorum.

	|124-132.~  Alter leprosus, qui erat hic, fuit magister
Capochius de Florentia, singularissimi ingenii.  Fuit familiaris
auctori in vita; et in Senarum civitate, propter falsificationem
metallorum, fuit igne crematus.  Sed nota quod circa tempus
auctoris fuerunt in Senis duodecim iuvenes, divites valde, et sic
remanserant ex ereditate paterna, qui fuerunt valde leves in
animo; et volentes acquirere nomen et famam, quilibet illorum
deposuit viginti millia florenorum, et fecerunt unam bursiam de
istis, quos fatuissime distribuerunt, sive proiecerunt, et
imposuerunt sibi nomen ^La brigata bella spendereccia~, idest
sotietas pulchra liberalis ad expendendum.  Et conduxerunt unum
palatium, et sepe reducebant se in illo palatio ad comedendum, et
ibi faciebant fatuitates et dilapidationes.  Nam semel emerunt
tot garofolos et succenderunt eos igni, quod ad prunas illorum
{g}arofolorum ignitorum assaverunt multos fasianos et cappones. 
Semel super Pontem Antiquum ad Arnum, in civitate Florentie,
fecerunt unam cenam, et habuerunt decem fercula, et ad quodlibet
ferculum proiiecebant totam mensam in fluvium Arni, mappas,
tobalias, scutellas, inscisoria, platellas de argento.  Et
commiserunt innumeras fatuitates: et tamen omnes mortui sunt et
finierunt miserrime et ad hospitalia.  Unus alter leprosus, qui
me intellexit, respondit dicto meo: Excipias Striccam, scilicet
ex gente senensi (Stricca nomen proprium unius illorum fatuorum),
qui scivit facere temperatas expensas (per antifrasim loquitur,
idest qui nunquam temperate expendidit: nota quod Senenses sunt
valde gulosi, et volunt bene et bona comedere), et Nicolaum, qui
|costumam~ divitem garofali prius discooperuit, in orto, ubi tale
semen applicatur, idest crescit (^costumam~, idest consuetudinem
primo discooperuit, quia fuit primus, qui cum garofalis ignitis
assavit fasianos in orto, idest in Senis, qui est ortus in quo
crescit gulositas); excipe sotietatem, in qua dispersit, idest
consumpsit, Caccia (nomen proprium) de Asciano (oppidum est),
vineam et grandem fundum, idest suas possessiones, quia nihil
aliud habebat ad expendendum; et Abbagliatum (nomen proprium)
suum sensum protulit, sensum expendit, quia nihil aliud habebat,
et illud erat valde modicum.

	|133-139.~  Sed ut tu scias qui sic te secundat contra
Senenses, acue versus me oculum, idest dirige oculos versus me,
ita quod facies mea bene tibi respondeat, idest ut possis me bene
considerare; et sic videbis quod ego sum umbra Capochii, qui
falsificavi metalla cum alchimia: et tu debes de hoc recordari,
si bene respicio, idest considero vel cognosco, sicut ego fuit

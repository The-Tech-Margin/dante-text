	|SUMMARIUM.~  In octavo capitulo, quod incipit: ^Ego
dico~, prosequitur materiam accidie, iracundie, invidie et
superbie simul.  Nec curat hic facere specialem tractatum de hiis
vitiis, quia in Inferno murato et graviori ibi dilatabit materiam
istorum vitiorum plurimum atque valde.  Primo tamen dicit auctor
hic, quod super turrim illam, ad quam pervenerunt ipse et
Virgilius, vidit duas faces accensas, et a longe, in una alia
turri, vidit unam aliam facem accensam, quasi correspondentem
istis duabus.  Et tunc interrogavit Virgilium, quid indicabant
iste faces: cui respondens Virgilius, dixit: Cito videbis quid
faces ille significant.  Et subito venit unus nauta cum una
navicula parva, velocissime.  Nauta vocatur Flegias; et subito
ipse Virgilius intravit illam barcham, trahens secum auctorem; et
sic ille faces significabant adventum illius navicule. 
Transeundo per aquam illam lutuosam, invenit spiritum cuiusdam
civis Florentini, nomine Philippi Argenti, qui fuit valde
accidiosus et iracundus.  Tunc Virgilius dixit auctori: Multi
fuerunt ed adhuc sunt in mundo superiori reges et magni domini,
sedentes super altas sedes, qui hic stant et stabunt sicut porci
in ceno.  Et isti spiritus iracundi ceperunt istum spiritum
Philippi Argenti et percusserunt eum, dilacerantes et ipsum
pexime pertractantes.  Et subiunxit Virgilius: Nos appropinquamus
ad civitatem Ditis, idest diaboli, ad Infernum muratum, cuius
muri sunt de ferro ignito.  Et sic pervenerunt ad fossata, que
vallant illam civitatem dolentium.  Et tunc auctor respiciens,
vidit super portas plusquam mille demones, qui de celo empireo
ceciderunt; qui loquentes, dicebant: Quis est ille, qui vivus
vadit per regnum mortis?  Quibus Virgilius fecit signum, quod
volebat loqui cum ipsis; qui dixerunt ei, quod ipse solus iret ad
eos, et quod auctor rediret unde venerat: et sic clauserunt
portas Inferni.

	|Proemio.~  Octavum capitulum, in quo sequitur materiam
penarum, de quibus tetigit in fine precedentis capituli.  ^Ego
dico, Io dico~: ecce octavum capitulum huius Inferni, in quo
adhuc auctor, sequitur penas iracundorum, invidorum, accidiosorum
et superborum; quod ad presens dividitur in quatuor partes.  In
prima tractat de custode, vel custodia, que est in introytu
huius circuli quinti, de traghetto, idest transitu passus
generalis, per quem transitur ad civitatem Inferni.  

In secunda, que incipit ibi:

     Mentre noi correvam;
     Dum nos currebamus,

fit mentio de uno spiritu moderno, qui fuit summe superbus.

In tertia, que incipit ibi:

     Quivi il lasciammo;
     Hic eum dimisimus,

ponuntur signa, per que mostratur sibi civitas Inferni.  

In quarta, que incipit ibi:

     Io vidi pi@u di mille;
     Ego vidi plus quam mille,

describitur magna resistentia facta sibi auctori et duci suo; ne
intrarent civitatem.  Primo notandum est, antequam descendatur ad
litteram, quod istud capitulum, licet sit de materia bassa, idest
vili, est tamen artificiosum.

	 Scito quod moris est, in partibus dubiis, idest ubi
propter guerras homines transire dubitant, fiunt magne custodie
super turres et alta loca.  Ideo magister, sive auctor, describit
duas turres altas: unam super ripam huius vallis extra civitatem,
et intra ianuam civitatis aliam; et super turres istas stant
custodes.  Custodes, qui sunt et stant super turrim que est extra
civitatem, faciunt signum, si vident aliquos venientes a longe,
illis qui sunt in turri intra civitatem.  Et tunc custodes, qui
sunt in turri civitatis, significant et indicant civibus et
omnibus, etc.  Si autem dicatur quod iam superius fuit descriptus
introytus, generalis Acharontis; dicendum quod ista civitas
infernalis est magna et habet tria fortilitia: primum,
preambulum, in quo non fit magna custodia; sed in secundo, minus
amplo, fit maior custodia; in tertio, minus amplo adhuc, fit
maxima custodia.  Primus circuitus continet dampnatos, qui
peccaverunt per incontinentiam et fragilitatem; et iste locus est
extra muros civitatis: secundus continet dampnatos, qui
peccaverunt per malitiam et violentiam: in tertio circuitu
continentur qui peccaverunt per fraudulentiam.  Quia modo auctor
debet intrare civitatem muratam muris ferreis, ideo describit
magnam custodiam.  Nam subito vidit duas faces accensas in
summitate turris, ad cuius pedes iam quasi pervenerat ipse
auctor; et duas alias postmodum in turri, que est intra muros
civitatis: et sicut Dantes et Virgilius erant duo, ita custodes,
qui erant super primam turrim, posuerunt duas faces; et ita
custodes, qui erant super turrim infra civitatem, posuerunt alias
duas, in signum quod duo forenses veniebant.

     Iam ad textum veniendo, dicit auctor.

	|1-6.  E io dico~: et ego dico quod satis antequam
essemus ad pedes turris alte, oculi nostri iverunt sursum ad
sumitatem, scilicet turris; superius inspexerunt.  Ego dico
sequens, scilicet materiam quam dimiseram, quod antequam
applicaremus ad pedes turris, respeximus superius ad summitatem,
propter hoc, quia duas faces, sive facellas, vidimus positas ibi,
et unam aliam a longe reddere signum, in tantum quod vix potui
cum oculis videre.

	|7-12.~  Ego me volvi ad mare totius prudentie, idest ad
Virgilium, dicens: Hic, scilicet ignis, quid dicit? idest
significat?  Et quid respondet ille alter ignis? qui sunt? et qui
eos, scilicet ignes, fecerunt?  Respondens Virgilius dixit: Super
turbidas undas iam potes discernere quid expectatur, si fumus
pantani, idest ceni, sive paludis, non tibi abscondit |scorgere~,
idest perpendere.  Sicut nubes occultant aliquando in maribus
navem, ne videatur; sic fumus pantani abscondebat unum nautam
venientem.

	|13-18.  Corda~: scilicet baliste, nunquam impulit, sive
pinxit, sagittam, que sic curreret per aierem unquam, sicut vidi
unam navem parvunculam venire versus nos tunc, sub regimine unius
solius galeotti, idest nauclerii, qui clamabat ore: Applicuisti,
anima fella!  Notandum quod iste galeottus, sive nauclerius, est
Flegias.  Flegias namque fuit homo superbus nimis, quem Virgilius
ponit in Inferno, etc.  Flegias significat superbum: navis parva
Flegias, significat vitam superbam, sive vitam superbi; que parva
navis portat homines ad Infernum; sic superbia deducit homines ad
Infernum, quia superbia est initium omnis peccati teste Salomone. 
Navis est parva; sic vita superbi modicum durat.  Navis est
velox; sic vita superbi est velox, quia cito transit et
evanescit.  Superbia vult solitudinem; alia vitia supportant
sotietatem: stat gulosus cum guloso, fur cum fure, prodigus cum
prodigo; sed superbus cum superbo non potest stare.  Iam
ymaginatur iste nauta habere bonam predam, ideo exclamat:
Venisti, anima fella, idest dampnata, sive digna dampnari.

	|19-21.  Flegias, tu exclamas ad votum~: idest, ad
placitum, dixit dominus meus: hac vice nihil aliud habebis, nisi
quod ultra fluvium nos portabis.  Dicit igitur ratio superbo:
Superbe, superbe, in cassum loqueris, quia nihil hic acquires,
quia illa anima non est dampnata.  |Loto~: idest cenum, quasi
dicens, nunquam revidebis nos in isto loco; sed iste ibit ad
Purgatorium; non redibit sicut canis ad vomitum.

	|22-24.~  Iam fit una comparatio talis.  Sicut ille qui
abscultat magnam deceptionem sibi factam, demum ex hoc
contristatur.  |Ascolta~: idest concepta in corde: sic Flegias
fecit in ira recolta; idest, sic Flegias extitit conturbatus.

	|25-27.~  Dux meus descendit in barcham; postea fecit me
intrare cum ipso; et solum quando ego intravi, apparuit onerata,
|carca~, quia nunquam solebat transire nisi aierem; sed Dantes
erat cum corpore.  Hoc est dictum, quia vita superbi, que sepe
vacillat in se, firmatur virtute, sensu, sive ratione; sicut sepe
fecit Aristotiles cum Alexandro.  Sepe Aristotiles placavit
Alexandrum, retrahendo ipsum a multis malis et erroribus.

	|28-30.~  Quam cito dux et ego fuimus [in navi],
secando, currit antiqua prora, de aqua plus quam erat solita cum
aliis.  Ista navis est tam antiqua, quod nulla est antiquior:
quia primum vitium fuit superbia; traxit pulcherrimum angelum de
celo ad profundum abyssi.  Notandum quod navis ibat magis lente
propter corpus Dantis.

	|31-63.~  ^Mentre nui correv@an.  Dum sic currebamus~:
hec est secunda pars huius capituli, in qua describitur pena
iracundorum, superborum, invidorum et accidiosorum in generali;
que est talis.  Continuo sunt involuti et submersi in illo ceno
fetido; intra se faciunt brigam; rissantur invicem propter
furorem rabiei; mordent se dentibus, detruncant membra, et
rumpunt.  Vera et propria pena est talium superborum: nam
superbus semper superbum dextruit; quando potest, procurat ruinam
alterius superbi.  ^In ceno~: ad denotandum quod alta superbia
statim cadit in cenum, et efficitur ludibrium fortune et
ridiculum populi fabulantis et fabula vulgi.

	|31-34.  Dum currebamus mortuam goram~: idest, aquam non
mortuam, sed quasi mortuam.  Ante me se interposuit unus plenus
luto, dicens: Quis es tu qui venis ante horam?  Iste fuit unus
civis Florentinus; fuit miles vocatus Philippus Argenti de
Aldimariis.  Fuit modicum virtuosus, plurimum superbus,
bizzarrus, stizzosus, fastidiosus.  Erat superbus ex hinc, quia
erat de magna domo, scilicet de Aldimariis: erat pulcher homo,
albus, magnus, robustus, dives, displicibilis nimis; habebat
multos equos, quorum unus vocabatur equus militum, quem fecit
ferrari, et fecit fieri ferra de argento, et inde dictus est
Philippus Argenti.  Dantes non respondet interrogationi eius,
scilicet, quis sit (et sic oportet facere cum superbis), sed,
miscitando, dixit illi: Si venio, hic non remaneo; idest non
venio mansurus hic, sed [ut] videam te et alios superbos, ut
addiscam fugere istud vitium.  Nec ille Philippus dixit nomen
suum; quia superbus, quando cadit a statu, non vult cognosci.

	|35-38.~  Moraliter notandum, quod sapiens, videns
superbum esse deiectum, dicit sibi, sicut dixit semel unus
asellus, sive parvus asinus, cuidam equo in ceno deiecto, qui iam
percusserat calcibus ipsum asellum: Esne tu ille magnificus? ubi
est sella tua nitens? ubi est tuum nobile frenum?  Sic dicit hic
Dantes illi Philippo Argenti: Sed tu quis es, qui existis tam
turpis?  Sed superbus, licet sit deiectus, non potest tamen
abstinere ab ira.  Ideo dixit: Vide quomodo sum unus qui ploro. 
Cui ego: Cum luctu et plancto remaneas, spiritus maledicte; nam
te recognosco, licet sis turpis totus.

	|39-42.  Lordo~: idest stercore fedatus.  Tunc ipse,
scilicet superbus, extendit ambas manus ad navem, sive ad lignum;
et magister meus prudens compulsit eum, dicens: Vade hac cum
aliis canibus.  Sapiens, quando videt tales superbos fulminare,
dicit eis: Vade cum aliis rabiosis, sicut tu es; vertendo sibi
terga.

	|43-45.~  Collum meum postmodum cum brachiis me magister
cinxit; osculabatur michi vultum, dicens: Alma sdegnosa,
benedicta illa, que in te s'encense.  Virgilius iustificat
quidquid fecit hic Dantes cum isto superbo, faciendo sibi
applausus.  |Alma sdegnosa~: cape in bonam partem; idest; o
anima, que habes [in] indignationem tales superbos.  Quando
aliqua mulier, pregnans est, [dicitur]: cingit se; in filio,
scilicet, quem habet in ventre.

	|46-47.  Ille fuit in mundo iracundus~: scilicet,
persona iracunda bonitatem non habet, que suam memoriam ornet. 
|Freget~: idest, ornet.

	|48-51.  Sic umbra sua est hic furiosa.~  Sic dixit
Virgilius: O quot reputant [se] superius magnos reges, qui erunt
hic veluti porci in brago, idest luto, sive ceno, et veluti sues
hic submergentur, de se horribiles despectus relinquendo.

	|52-54.  Et ego: O magister~, supple, dixi: multum
appeto videre eum attuffari idest submergi in hoc luto antequam
exeamus de isto loco, sive lacu, |broda.~

	|55-57.  Ipse michi~: supple, magister, dixit; Antequam
prora permictat se a te videri, idest antequam ad terram
descendamus, oportebit quod tu gaudeas, quia tu eris satiatus de
tali desiderio, sine fallo.  Aliqui reputant se reges, idest ex
superbia multi presumunt de se falso; sed postea cadunt in
derisionem.  Hic videtur auctor contemptari, videre illum
affligi, scilicet videre eum trahi per cenum: hoc sepe faciunt
sapientes, scilicet quod contemptantur de casu superborum, iuxta
illud: Letabitur iustus cum viderit vindictam; quia hii, dum
erant in statu, deridebant omnes.

	|58-60.  Post hoc modicum vidi ego illud stratium~:
idest, ludibrium fieri de ipso a gentibus fangosis, idest
stantibus in fango, idest ceno, sive luto, quod de hoc adhuc Deum
laudo et ipsi regratior, scilicet Deo.  |A fangosis gentibus~:
idest ab aliis superbis.  |Quare Deum de hoc laudo~; quia sapiens
potest licite gaudere de deiectione superbi propter utilitatem
Reipublice, vel propter emendationem ipsius superbi.

	|61-63.  Omnes clamabant: Ay Philippe Argenti, iracunde
spiritus florentine; et ipse semetipsum dentibus corrodebat~: nam
superbus se dentibus corrodit, quando non valet se ulcisci.

	|64-66.  Hic eum dimisimus.  Quivi el lasciammo~: hec
est tertia pars huius capituli, in qua ponuntur signa, per que
demonstratur sibi civitas infernalis.  Hic eum dimisimus: de quo
plura non loquor.  Sed aures meas percussit unus dolor; quare
plus ante oculos direxi.  |Sbarro~: amplo.

	|67-69.~  Bonus magister dixit michi: Iam appropinquat
civitas, vocata nomine Dite, cum civibus et grandi, idest magno,
|stuolo~, idest numero.  |Ditis~: idest magni demonis.  |Dite~:
idest valde divite, quia in ipsa, scilicet in Inferno, sunt multi
magni domini divites, barones, symoniaci, assassini, mercatores. 
|Gravibus~: quia graviter puniuntur.

	|70-72.  Cui ego~: scilicet, magistro: Iam cerno suas
mesquitas; idest, ecclesias (Saraceni vocant ecclesias,
mesquitas) intus cerno, in valle eterna; rubeas, ac si de igne
exirent.

	|73-75.~  Et ipse michi dixit: Ignis eternus, qui eas
ignit, idest accendit, ipsas demonstrat rubeas, sicut tu vides in
isto basso Inferno.

	|76-78.~  Nos tandem devenimus ad alta fossata, que
vallant, idest circuunt, illam terram sconsolatam, idest
desolatam, cuius muri ferrei apparebant.  Hic ponitur pena
hereticorum et heresiarcharum.  Hii stant intra civitatem prope
muros.  Heretici stant in sepulchris accensis, ignitis, apertis,
sive in archis apertis semi; quia ignis super ipsas archas, sive
super illa sepulchra semi aperta, cadit.

	|79-81.~  Nec sine magno circuire venimus in parte, ubi
nauclerius fortiter clamavit, dicens: Exite, idest de navi,
quoniam hic est scilicet introytus; in civitatem, subaudi.  Illi,
qui levius peccaverunt, habent leviorem carcerem et penam.  Ita
isti, qui erant exterius, idest extra civitatem, levius
peccaverant.  Notandum quod depingit auctor muros altos et
ferreos, ad denotandum difficultatem considerationis et
speculationis; ideo dicit, non sine magno circuitu, etc.

	|82-85.  Io vidi pi@u di mille.  Ego vidi plus quam
mille~: ista est quarta pars et ultima pars istius capituli, in
qua describitur magna resistentia facta Virgilio et Danti in
introytu civitatis, etc.  Notandum hic, quod aliqui ignorantes,
volentes et conantes declarare istam partem, dicunt, et pexime
dicunt, litteram debere intelligi secundum quod sonant verba,
scilicet quod multi diaboli stant super muros cum arcubus et
ballistis.  Ista resistentia non est corporalis, sed mentalis,
sicut vidisti in secundo capitulo istius Inferni magnam luctam in
mente auctoris.  Et si tantam luctam habuit in principio, quando
incepit describere vitia in communi, quantam luctam habere debet
hic, ubi modo vult describere omnes malitias, omnes fraudes, quas
unquam descripsit Homerus, Virgilius, Statius, Lucanus, et ceteri
auctores, qui precesserunt eum?  Ideo merito timebat de mille;
nam mille et plusquam mille sunt fraudulentie diabolice.  Ego
vidi plusquam mille super portas, qui de celo ceciderunt, qui
pluerunt de celo.  |Stizzose~: idest dedignanter, dicebant: Quis
est iste qui sine morte vadit per regnum mortue gentis?

	|86-93.~  Et sapiens meus magister signum fecit ipsis,
velle secrete cum eis loqui.  Tunc clauserunt modicum magnam
indignationem, et dixerunt: Veni tu solus, et ille revertatur,
qui sic audax intravit per istud magnum [regnum].  Solus
revertatur per |follem~, idest temerariam, |stratam~, idest viam:
probet, si scit; quia tu hic remanebis, qui eum conduxisti per
tam |buiam~, idest obscuram, contratam.

	|94-117.~  Ymagineris, lector, si ego diffisus fui in
sono maledictorum verborum: unde non credidi unquam redire.  Hic
est notandum quod, sicut in uno preambulorum dixi, difficile est
aliquando intelligere textum et litteram, quoniam ad perfectam
notitiam littere habendam, sepe oportet ipsam intelligere in
sensu litterali, aliquando in figurali, sive allegorico.  Modo
sciendum est, quod per Dantem intelligitur sensualitas: per
Virgilium recta ratio naturalis: per demones mille et plusquam
mille, moraliter intelliguntur vitia et scellera obstinatorum;
allegorice, pro maximis difficultatibus describendis et
pertractandis de ipsis vitiis et scelleribus.  Per illum, qui de
celo veniet, idest in adiutorium Danti et Virgilio, intelligitur
Mercurius, qui, secundum poetas, est nuntius de celo veniens,
deus eloquentie.  Allegorice, iste qui veniet in adiutorium
istis, intelligitur influentia celi, vel gratia Dei, vel
succursus et adiutorium Beatricis, sacre scilicet Scripture. 
Adhuc notandum, quod non sciebat Dantes, nec Virgilius, quod ille
celestis nuntius supplevit; idest quod non poterat sensualitas,
nec ratio naturalis scire, quod gratia Dei supplevit.  Iste
nuntius portat virgam, idest potestatem, vel scientiam.  Demum
nota, quod, allegorice, licet Dantes haberet doctrinam Virgilii,
scriptam in sexto Eneydos, et haberet scientiam etiam propriam,
hoc non sufficiebat sibi ad perficiendum hoc opus, quod
inceperat, scilicet describere vitia et virtutes poetice; et ubi
sepe invenit puncta difficilia, cogitabat hoc opus deserere
imperfectum: tamen, gratia Iesu Christi adiuvante, usque ad finem
perduxit.  Videbatur tamen quod Virgilius esset aptior ad hoc
opus faciendum, quam Dantes, propter sextum Eneydos.  Ideo
dicitur: Hic, scilicet Virgilius, remaneat, et ille, scilicet
Dantes, retrocedat, etc.  Modo ad litteram.

	|94.  Cogita, lector, si ego me sconfortavi~: idest si
perdidi omnem spem, etc.

	|97-102.~  O care dux mi, qui plusquam septies in
securitatem reddidisti et traxisti de aliis periculis, que contra
me steterunt; quia tu me iuvisti et defensasti a lupa in
principio adscensus, a Mynoe iudice Inferni, a Plutone maximo
inimico, etc.; in omnibus hiis locis iuvasti, sed hic videtur
quod non possis me iuvare; non me derelinquas ita desfactum,
idest destructum, sive tritum.  Et si ulterius transire nobis
denegatur, revertamur per vestigia nostra, invicem, cito. 
Respondet ratio, sive Virgilius, Danti, dicens: Ne timeas, quia
bene vincemus istam pugnam {cfr. v. 122}.

	|103-108.~  Et ille dominus, qui illuc me duxerat, dixit:
Ne timeas, quia hunc nostrum passum a nobis nemo auferre potest:
a tali nobis concessus est.  Sed hic me expecta, et spiritum
fessum, idest lapsum, conforta et ciba de spe bona; quia non te
dimictam, idest relinquam, in mundo basso, idest in Inferno ymo.

	|109-111.~  Sic ivit, et hic reliquit, dulcis pater; et
ego remaneo |in forse~, idest in dubio, quia non et sic in capite
meo |tentionat~; idest dubito, si revertatur an non.

	|112-114.  Audire non potui quid illis porrexit~: idest,
dixit.  |Sed ipse non stetit cum illis guari~: idest nisi modicum
(vocabulum ianuense est), quia quilibet eorum in civitatem se
recolegit, idest intravit.

	|115-120.~  Clauserunt portas illi nostri adversarii
contra pectus domini mei, qui foris remansit, et ipse revolvit ad
me cum passibus raris, cum oculis ad terram demissis, et cilia ei
erant rasa de omni letitia, et dicebat in suspiriis: Quis michi
negavit dolentes domos?  Oculis ad terram demissis propter
verecundiam, et cilia rasa propter spem admissam.  |Quis michi~:
quasi dicens: Isti ribaldi noluerunt me permictere intrare: nam
dicit Virgilius in sexto Eneydos: Nulli fas casto sceleratum
scandere limen; ita quod breviter Virgilius non poterat intrare.

	|121-123.~  Et michi dixit: Tu, licet ego turber, non
terrearis, quia ego vincam pugnam: |la pugna~: idest pugnam;
quicumque ad defensionem intra se opponat.

	|124-126.~  Ista repugnantia eorum non est michi nova,
quia mecum alias iam usi sunt in minus secreta porta, que sine
serramine adhuc reperitur; idest, auxiliante alio, nos intrabimus
sine fallo.  Alias michi se opposuerunt in porta minus secreta.

	|127.  Super ipsam portam vidisti scripturam mortuam~:
ista est illa porta, supra quam erant scripta: Per me itur in
civitatem dolentium, etc., ut habetur superius in principio
tertii capituli.  Ista fuit illa porta, quam fregit Christus in
die sue paxionis, quando descendit ad Inferos et extraxit patres
antiquos, ut dictum fuit superius in quarto capitulo.

	|128-130.~  Et iam citra eam, scilicet portam,
descendit: (|erta~, sive pendices, sive clivum; |passeggiando~,
idest gradatim, sive passim veniendo, sine duce) talis, quod per
ipsum aperietur nobis porta, sive terra, sive civitas.

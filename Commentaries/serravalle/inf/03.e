	|SUMMARIUM.~  In tertio capitulo, quod incipit: ^Per me~,
etc., auctor ostendit quomodo iterum timuit de itinere isto; quia
vidit supra unam portam scripturam quae indicabat, quomodo
descendentibus ad Infernum non erat possibilis regressus, et
maxime quia audivit voces lamentabiles, indicantes tormenta.  Cui
dixit Virgilius: Noli suspicari; iam venimus, sicut tibi predixi,
ad locum penarum.  Cui dixit auctor: Qui sunt isti, qui
lamentantur tam flebiliter in hoc loco?  Et Virgilius indicavit
sibi auctori, quod isti sunt spiritus illarum personarum, que
vixerunt sine laude et absque infamia.  Isti fuerunt homines
miseri, qui potuerunt se exercere in aliquibus exercitiis et
noluerunt; sed iverunt mendicando, cum tamen essent validi.  Hic
notandum est, quod sunt aliqui miseri, qui nec operantur opera
digna laude, nec etiam infamia.  Notandum est etiam, quod auctor
innuit hic, quod aliqui demones ceciderunt de celo, qui non
sciverunt stare in celo; nec etiam sciverunt bene se rebellare
Deo: ideo nec sunt in Inferno, nec in celo remanserunt; sed stant
in aiere caliginoso, quos misericordia non recolligit, et
iustitia dedignatur illos.  Et sic isti spiritus vilium
personarum commixti sunt cum illis.  Isti spiritus habent talem
penam: sunt nudi, et musce, sinifes, vespe, mordent istos dire;
ideo emictunt lacrymas descendentes per genas usque ad pedes, qui
sunt inter vermes abominabiles et fastidiosos qui sunt ibi.  Et
inter istos miserabiles spiritus, auctor ponit spiritum Esau, qui
viliter propter unum discum, sive unam scutellam leguminum,
scilicet lente, vendidit iura primogeniture.  Et subito hic
oportuit auctorem cum Virgilio transire fluvium Acharontis cum
una parvula navicula, per quam transeunt omnes, qui moriuntur in
ira Dei, et festinant huc venire, pulsi a iustitia divina.  In
hoc loco tunc apparuit una accensio, cum terremotu et ventu. 
Unde auctor tantum timuit, quod ipse cecidit quasi mortuus in
terram, sicut ille qui arripitur a sompno.  Notandum est hic,
quod auctor istos vilissimos spiritus non collocat adhuc in
aliquo circulo Inferni, sed in una campania lata et misera, plena
muscis et miserrimis vermibus infinitis.

	|Proemium.~  Incipit tertium capitulum Inferni, in quo
auctor describit introitum suum ad Infernum et dampnationem, sive
penam miserorum, qui viventes nihil operati sunt quod memoria
esset dignum.

     Per me se va ne la citt@a dolente; 
     Per me itur in civitatem dolentium.

	Hic, completo prohemio in duobus capitulis precedentibus,
incipit liber, sive tractatus, qui primaria divisione dividitur
in tres partes principales.  Quarum in prima tractatur de vitiis
et sceleribus obstinatorum in peccatis, que dicitur Infernus.  In
secunda tractatur de peccatoribus penitentibus nondum bene
mundatis, que dicitur Purgatorium, que incipit ibi, in principio
Purgatorii:

     Per correre meglior acqua;
     Propter currere meliorem aquam.

In tertia tractatur de virtutibus et virtuosis et eorum premiis. 
Hec vocatur Paradisus, que incipit ibi in principio primi
capituli Paradisi, scilicet: 

     La gloria de colui che tucto move;
     Gloria illius qui totum movet.

	Adhuc prima pars dividitur in tres partes principales: in
quarum prima tractatur de peccatoribus obstinatis in peccatis non
nimis turpibus; que pars vocatur Anteinfernus.  In secunda
tractatur de peccatoribus obstinatis in peccatis turpibus; que
pars incipit ibi, in principio noni capituli:

     Quel color che vilt@a fuori me depenxe;
     Ille color qui vilitatem foris, etc.

In tertia tractatur de peximis peccatoribus obstinatis, nimium
turpiter peccantibus; que vocatur baratrum, sive profundum, sive
puteus abyssi; et incipit ibi, in principio trigesimi capituli: 

     Una medesma lengua,
     Unamet lingua.

Adhuc prima dividitur in duas partes: quarum in prima parte
tractatur de pena quorumdam cruciatorum extra omnem circulum
Inferni; in secunda ingreditur primum circulum Anteinferni. 
Secunda pars incipit ibi, in principio quarti capituli:

     Ruppemi l'alto sompno;
     Rupit michi altum sompnum.

Adhuc prima pars dividitur in quinque partes; quarum in prima
describit ingressum in Infernum, et a quo fuit factus Infernus,
et quare et quando.  In secunda parte, que incipit ibi:

     E poie che la sua mano a la mia pose;
     Postquam manum suam,

describit penam unius secte peccatorum miserorum in generali.  In
tertia parte, que incipit ibi:

     Mentre che io reguardava;
     Dum ego respicerem,

fecit mentionem specialem de uno spiritu, qui erat inter istos;
et facit, sive ponit, penam particularem.  In quarta, que incipit
ibi:

     Poie che a reguardare ultra me diedi;
     Postquam ultra prospexi,

ponit passum, per quem transire oportet omnes qui vadunt ad
Infernum.  In quinta, que incipit ibi:

     Figliolo mio, disse il maiestro;
     Fili mi, dixit magister,

declarat quedam dubia.  Pro intelligentia prime partis notandum
est, quod auctor ponit unam portam apertam, que non clauditur
modo; claudebatur ante mortem Christi.  Et ista porta est extra
circulos Inferni, per quam tamen transeunt cuncti, qui vadunt in
Infernum; super quam est una scriptura tristis et pavore plena.

	Demum notandum est, quod licet opera Trinitatis ad extra,
sint indivisa, quia tam potens, tam sapiens, tam bonus et
caritativus sit Pater in divinis, sicut Filius, sicut Spiritus
Sanctus, et e contra; tamen sacra Scriptura et Sancti Doctores
appropriant Patri potentiam summam, Filio sapientiam immensam,
Spiritui Sancto clementiam et bonitatem et caritatem infinitam;
licet tam potens sit et Spiritus Sanctus, sicut Pater, etc.

	Adhuc notandum est, quod quam cito fuit celum, tam cito
fuit Infernus; quia quam cito fuit celum, tam cito fuit repletum
angelicis spiritibus, qui subito et mox postquam fuerunt creati,
reprobati angeli, peccando, in Inferno sunt reclusi.

	|1-3.~  Tunc ad litteram procedatur.  Porta loquitur: Per
me, scilicet portam, itur in civitatem dolentium; quia Infernus
plenus est doloribus, planctibus et omnibus desolationibus.  Sed
quare auctor Infernum civitatem vocat, cum apud Aristotilem, in
Polithicis, civitas sit civium unitas, et in Inferno sit omnimoda
divisio?  Dicendum, quod quia de omnibus civitatibus mundi sunt
ibi multi, etc., et quia est magna habitatio et populosa, et ibi
est rex superbie, etc.

     Per me itur in eternum dolorem,
     Per me itur inter gentes perditas.

Dicuntur, dampnati, gentes perdite, quia ipse non reperiuntur,
nec de lege reperiri possunt, in loco ubi debuissent esse, et in
loco ad quem habitandum fuerunt create, idest in celo empireo.

	|4-6. Iustitia mosse~, etc.: ecce quod propter iustitiam
exercendam, Pater in divinis, cui attribuitur summa potentia,
Filius, summa sapientia, que genito attribuitur, et primus amor,
qui attribuitur Spiritui Sancto; hec sancta Trinitas fecit
Infernum.

	|7. Denanti a me.  Ante me~: ecce tempus quando Infernus
fuit creatus, sive factus, scilicet in principio, quia ante
Infernum non fuerunt create alie res, nisi increate erant, sicut
sunt tres persone divine.

	|8. Ego eternaliter duro~: a parte post, subaudi.  Sic
loquitur Infernus.

	|9. Lasciate omne speranza, voi che entrate~: idest,
perditis omnem spem vos qui intratis, nunquam hinc exituri.

	|10-12. Queste parole de colore obscuro.  Hec verba
coloris obscuri~: hec verba denotant Infernum locum obscurum
esse; et hec verba denotant materiam de qua loquitur.  Ipsa
verba, que erant scripta de attramento fellis diaboli,
[significant] omnia mala, et tollunt omnem spem boni; que legens
ipse Dantes, dixit magistro suo: Hec verba sunt coloris obscuri,
idest pexime sententie et timoris; et cepit pavere.  Sed queritur
hic, quomodo fuit Dantes tam pauce advertentie, ex quo legerat
illa verba, quod ipse intraret?  Respondetur quod verba illa sunt
timenda ab hiis, qui ingrediuntur illuc non valentibus inde
unquam exire; sed sic non accidebat de Dante, quia poterat inde
exire.  Et notandum quod aliqui ingrediuntur ad carceres, quia
sunt dampnati, qui timent et dolent in ingrediendo: aliqui
intrant non dampnati illic, sed vadunt ad visitandum aliquos, vel
ad videndum, qui possunt retrocedere ad suum beneplacitum, vel
transire ultra: sic fuit de Dante, qui intrans portam illam,
poterat retrocedere, vel ultra ire; sicut et fecit; quia intrans
in Infernum, ambulans per totum, exivit per aliam viam, vadens ad
aliud emispirium inferius, sicut patebit in ultimo capitulo
Inferni: vel dic quod Dantes intravit Infernum, idest peccavit
mortaliter; sed non fuit obstinatus in peccatis, ymo penituit;
ideo fingit se ivisse per Purgatorium, exiens de Inferno.

	|13-18. Ed igli a me~, sive, |e quegli a me~: et ille
michi, idest magister, sicut persona accorta, idest prudens: Hic
oportet deponere omnem timorem, quia iam tibi ostendi, quod tu es
ad hoc habilis; ideo omnis vilitas moriatur in te; idest, nihil
vilitatis habeas.  Et quare?  quia nos veniemus ad locum, de quo
dixi tibi, scilicet ad Infernum, ubi videbis gentes dolorosas,
que perdiderunt bonum intellectus, quod est summum bonum in
homine, idest virtutem intellectualem, per quam homo differt a
brutis: sed vitia transnaturant homines et convertunt in bestias.

	|19-26. E poie che la sua mano.  Et postquam suam manum~:
hec est secunda pars principalis huius capituli, in qua ponit
debitam penam in generali hiis qui vixerunt miserrime, nihil
agentes dignum laudis vel infamie; et magna arte utitur auctor,
considerans quod erat unum genus gentium infinitarum, de quibus
non est facienda mentio specialis; sicut sunt homines validi et
fortes in corpore et vilissimi in mente, qui vadunt mendicando,
fiunt soliardi, idest servitores et vassalli cocorum, et vivunt
miserrime, ubi possent vivere decenter.  Hii sunt in hoc loco,
qui non est intra Infernum, sed extra.  Notandum est hic, quod
pena istorum miserorum est quod sunt nudi, et stant inter muscas
et vespas: musce et veste mordent faciem istorum, et ex morsibus
exit sanguis et putridus humor, qui admixtus lacrymis,
procedentibus ab oculis eorum, descendit ad terram et miscetur
vermibus fastidiosis.  Isti sunt multi diversorum ydiomatum:
suspirant, dolent, clamant, proferunt verba doloris et ire,
percutiendo manus invicem.  Secundo notandum est, quod isti
miseri peccatores commixti sunt illis demonibus vilissimis, qui
non perstiterunt ad laudandum Deum, nec sciverunt tantum peccare
ut recluderentur in Inferno.  Auctor tenet opinionem illorum, qui
tenent quod angelorum rebellium Deo, quidam reclusi sunt in
Inferno, quidam habitant in aiere caliginoso, quidam, qui in
ydiomate ytalico vocantur Folletti, stant inter homines, nec
malum magnum faciunt, nec dampnum aliquod, nisi quia illudunt
sepe homines.  Tunc ad litteram procedamus.  |Postquam dux manum
suam posuit ad meam leto vultu, unde fui confortatus~ (quia
Virgilius fecerat sextum Eneydos, unde Dantes fuit confortatus,
quia inde sumpsit stilum faciendi Infernum), |conduxit me intra
secretas res~: idest non cogitatas a multis; quia non in tabernis
et postribulis, et locis inhonestis et discolibus, sed in camera
perfecte speculationis.  Si ebrius consideraret que proveniunt ex
ebrietate, caveret sibi.

	|22-24.~ Hic, in hoc loco, erant suspiria, planctus, et
multa vae resonabant per aierem sine stellis, quia non remanet
talium aliqua fama.  |Quare in principio lacrymatus sum~: sic
facit sapiens, compatiens miseris; et quia aliquis posset querere
a Dante, de qua contrada, de qua regione, sunt isti hic
tormentati; dicit auctor quod de omni gente et omni lingua.

	|25-27.~ Diverse lingue, orribiles loquutiones, verba
doloris, quia propter dolorem clamabant.  |Accenti d'ira~:
accentus est debita pronuntiato vocis.  Sed ponit hic loquelas
accensas ira, voces altas, |fioche~, idest raucas, quia nimis diu
et fortiter clamaverunt.  |Et sonus manuum cum illis~: idest
collisio et percussio manuum.

	|28-30. Faciebant unum tumultum~: idest sonum, sive
rumorem confusum.  |Quia tumor~: idest multus clamor.  |Qui se
girat~: idest se involvit semper in illos aiere.  |Senza tempo~:
sine tempore tincto, idest eternaliter, obscuro, sicut arena
quando a turbine involvitur.  Turbo, ut vult Aristotiles in
secundo Metheororum, est circumvolutio contrariorum ventorum et
diversorum, portantium arenam et pulverem per aierem: ita isti
pravi miseri ducebantur per aierem.  Arena est invariabilis,
sicut ista secta: arena est valde vilis et sterilis: sic isti
sunt.  Et ita contingit de istis, sicut de arena, quam venti
ferunt, quia parva adversitas inducit eos ad nimiam miseriam. 
Eis contingit sicut muscis et cecadis, que, adveniente frigore,
disperguntur.

	|31-33. E io ch'aveva.  Et ego qui habebam: ~ modo
auctor, hoc viso, facit binam petitionem sibi Virgilio.  Prima
est: Qui sunt isti?  Secunda est: Quare videntur sic intenso
dolore?  |Et ego, qui habebam caput cinctum~: idest plenum
errore, dixi magistro: Quid est quod audio, et que gens est illa,
que tantum dolet?

	|34-36.~ Et ipse, scilicet Virgilius, dixit michi: |Hunc
miserum modum tenent anime tristes illorum, qui vixerunt sine
infamia et sine laude~: idest, qui non fuerunt nec boni; nec
famam, nec infamiam, meruerunt, etc; ideo de ipsis nulla remansit
fama nec infamia.

	|37-39.~ [Non] dat eis aliquam societatem, nisi illorum
miserorum spirituum, qui non fuerunt rebelles Deo, nec fuerunt
fideles eidem, scilicet Deo; sed fuerunt pro se ipsis.

	|40-42.~ Celi expellunt eos, ut non sint minus pulchri;
profundum abissi non recipit eos, quoniam rei, scilicet diaboli,
quia gaudent de penis hominum, aliquam gloriam haberent de ipsis.

	|43-48. Et io: Maiestro.  Et ego: Magister~: facit Dantes
modo aliam petitionem Virgilio, dicens: Magister, quid est tam
grave ipsis, quod tam fortiter lamentantur?  Et magister: Dicam
tibi breviter.  Isti non sperant mori, quia nullus dampnatus
potest sperare finire penam suam; sed eorum vita est tantum
bassa, infima, quod invident omni alteri sorti.

	|49. Famam ipsorum mundus non permictit~: scilicet esse
aliquam, vel ullam.

	|50-51. Misericordia et iustitia eos dedignantur~: idest
Paradisus et Purgatorium non recipiunt eos.  Ista sunt loca
misericordie.  Nec Infernus proprie eos recipit, quia sunt extra
omnem circulum Inferni.  Misericordia dedignatur eos, quia
homines misericordes dicunt: Iste, vel ille, miser, semper fuit
vilis homo; non est sibi compatiendum.  Iustitia etiam; quia si
aliquis magnanimus offensus fuerit a talibus, spernit eos,
dicens: Absit quod velim me vendicare de tam vili persona, nec
volo fedare manus meas in tam vili sanguine.  Non dicamus plus de
ipsis, sed respice et transeas vias ultra.

	|52-54. Mentre che io reguardava.  Dum ego respicerem~:
ista est tertia pars huius capituli, in qua facit mentionem de
uno spiritu, dicens: Dum ego respicerem, vidi unum vexillum, |Una
'nsegna;~ quod vexillum, girando, ita tam velociter portabatur,
ut nullam pausam dignaretur habere.  Post quod vexillum
sequebatur, scilicet, ^Isti ribaldi trahunt omnes ad unum
signum~: distinctio de ipsis nulla commode fieri potest.  Alii
autem spiritus dampnati, licet fecerint mala multa, tamen fuerunt
alterius valoris; isti vero nullius.  Ista secta semper est in
continuo discursu, nunquam habet propriam patriam, nec
domicilium, et tempore intensi frigoris invenies eos inter nives
in alpibus.  Frigus eos aliquando bene punit.

	|55-57.~ Gran tracta~: idest tam magna multitudo gentium:
|quod ego non credidissem~: sive putassem tot esse mortuos.

	|58-60.~ Licet auctor dixerit se nolle tractare de
talibus, dixit tamen de uno hoc modo: |Postquam ego, aliquos
eorum noscens, perspexi, scilicet vidi et cognovi umbrum illius,
qui ex vilitate renuit magnum factum.  Fece il gran rifiuto.~  
Aliqui dicunt quod auctor loquitur hic de papa Celestino; quod
falsum est; quia papa Celestinus, non propter vilitatem, sed
magnanimitatem, renuit papatum.  Videns se non posse corrigere
cardinales symoniacos, vanos, nec posse, secundum Deum et bonam
conscientiam, regere Ecclesiam sanctam Dei, renuit prudenter. 
Iste fuit sanctus homo, et audita electione sua, cepit fugere in
montana Morroni, in introitu Aprutii.  Fuit homo magne penitentie
et austeritatis.  Postquam renuit papatum, voluit ad propria
redire; sed papa Bonifacius VIII, successor suus, detinuit eum in
una turri, quem mortuum fecit sepellire sub terra bene per
viginti passus, timens ne surgeret et iterum esset papa; ideo
fecit illam decretalem, ^Pastoralis~, volens removere dubium de
non renuntiando papatu, idest non posse renuere papatum, etc. 
Sed ille, de quo loquitur auctor, fuit Esau, primogenitus Isahae,
qui propter unam scutellam lentis renuit primogenituram, uti
habetur GENESEOS, cap [XXV].

	|61-63. Subito intellexi et certus fui quod hec erat
secta captivorum miserorum, displicentium Deo et amicis suis,~
alias amicis, |Ed a inimici suoi~, et inimicis suis.  Nec boni,
nec mali volunt talibus sotiari.

	|64-69. Isti infelices, qui nunquam fuerunt vivi~: idest,
qui nihil notabile in vita, sive viventes, fecerunt, erant nudi
et stimulati multum a musconibus et vespis, qui erant ibi.  Isti
vermes sulcabant vultum istorum, cum mixtura lacrymarum, usque ad
pedes, et a vermibus fastidiosis colligebatur; scilicet ille
malus sudor cum lacrymis, vel ille sanguis mixtus lacrymis. 
Talis pena intelligitur plus de Inferno morali quam de esentiali;
quia isti miseri propter suam vitam inordinatam, ad hospitalia
decedunt; ymo aliquando moriuntur et in viis atque in silvis et
fossatis; et postea ad Infernum esentiale a demonibus
pertrahuntur, et in hoc mundo habent arram mali futuri, quia
aliquando non visitantur nisi a musconibus et tafanis.  Tafanus
est musca grossa, et tempore estivo molestat animalia; et cum nil
possint, aut habeant, lacrymantur.  Ista pena est turpis et
dimictenda.  Aliquid tamen de ipsa dictum est ad exemplar
aliquorum, qui forsan, propter hoc, auditis hiis, se aliquatenus
emendabunt.

	|70-75. E poie ch' a reguardar oltra mi diedi.  Et
postquam ultra perspexi~: ista est quarta pars huius capituli, in
qua auctor describit passum, per quem oportet transire omnes
euntes dampnati ad Infernum.  Dicit sic: Postquam dixi de pena
miserorum, oculus meus intellectualis, speculativus, extendit se
ad veniendum ulterius.  |Postquam ulterius perspexi, vidi gentem
ad unam fiumanam~: sive ad unum flumen et ad ripam eius.  Quare
dixi: O magister, concede michi; concede, idest doce; ut sciam
qui sunt isti, et qui mores reddunt eos ita promptos, sicut
discerno per lumen fiocum, idest parum lucens.  Hoc ad ripam
fluminis erat maxima multitudo gentium cupientium transire ultra,
ad Infernum.

	|76-78. Et ille~: scilicet magister: dixit illi: |Ed egli
a me: Res erunt tibi clare, quando nos firmabimus passus nostros
super tristem ripam Acharontis~: super quam erat illa multitudo
tanta, quia ibi residebimus, ne procedatur hic per obscurum. 
Notandum est hic, quod in regno Sicilie, in provintia Terre
Laboris, prope Neapolim, per decem milliaria lombardica supra,
versus occidentem, est unus sinus maris; in quo sinu fuit iam una
magna civitas, que vocabatur Cume, que erat longa et distensa
super litus maris in longitudinem bene per decem milliaria, in
qua erant maxima edificia.  Et illa civitas erat in contrata, que
tunc vocabatur Euboica, sicut dicit Virgilius in sexto Eneydos:
Tandem Euboicis Cumarum illabitur oris; et iuxta istam civitatem
erat lacus Averni; et iuxta lacum erat templum Sibille
Anitifrixie, de qua fingit Virgilius, quod ipsa conduxit Eneam ad
Infernum, sicut habetur in sexto Eneydos.  Modo, tempore isto,
civitas Cumarum est destructa; sunt forte viginti domus
rusticorum; et illa contrata, modo vocatur Baya.  Fuerunt magna
edificia et adhuc apparent vestigia mirabilia.  In illo sinu
maris est una parva civitas satis bona, que vocatur Pezolo. 
Etiam nunc est unum castrum, quod vocatur Tripergole.  Sunt ibi
optima balnea; in multis partibus illius contrate ardet terra;
fit ibi magna quantitas sulfuris, et vocatur illa pars sulforata,
et continue in multis locis videtur, et est de facto, sic[ut]
fumus et flamma.  Sunt multe vene aquarum bullientium, que multe
vene faciunt rivulos, et plurimi illorum rivulorum currunt et
faciunt unum stagnum, unum lacum, qui lacus vocatur Averni. 
Lacus est profundus, modicum largus; de quo lacu aliquando, sicut
natura loci dat, eiiciuntur multi pisces mortui.  Magna multitudo
piscium mortuorum eiicitur; nec aves de talibus piscibus
comederent.  Unus rivulus inter alios ingreditur lacum illum, qui
vocatur Acharonta.  Illa aqua aliquando habet apparentem exitum
de lacu et currit in mari; quia lacus non distat a mari per
iactum unius baliste.  Et ille rivulus, egrediens de lacu,
antiquitus vocabatur etiam Acharonta; sed, quia aliquando et pro
maiori parte, licet aqua habeat meatum sub arena, extra egrediens
de lacu, vadit sic in mare quod non videtur, nec apparet rivus
ille; ideo nunc tale nomen non habet, nec est aliquis, qui talem
rivum nominet modo Acharonta.  Circum circa littus maris apparent
sub aqua magna edificia, muri alti et turres; quia mare multum
crevit ibi, et super littus maris sunt adhuc multa magna
edificia, inter que est templum magnum rotundum, licet pro parte
sit destructum; quod fuit templum Sibille predicte.  Modo in
muris illis non habitant nisi vexpertiliones et aves nocturne. 
Circum circa lacum erat silva, de qua nunquam excidebantur ligna,
ideo erat multum densa, in tantum quod sol non poterat intrare
inter frondes, nec aier clarus ibi poterat videri.  Et quia aqua
istius laci egreditur de venis sulfureis, que vene aliquando
rumpuntur, videtur aqua nigra et fetida, in tantum quod aves
volantes desuper, cadebant mortue, et adhuc accidit aliquando, et
adhuc proiiciuntur sepissime pisces mortui, fetidi, ut dictum
est.  Lacus predictus est circumdatus montibus ex omni parte,
preter quam ex parte maris.  In isto lacu fiebant sacrificia Diis
infernalibus, maxime per dominam Circem magicam, que fingitur
fuisse filiam solis.  Quando aliquis rex, dux, vel dominus,
volebat scire de futuris, ibi sacrificabantur carnes humane,
sacrificabantur homines, mactabantur et fiebant hostie ad
convocationem demonum.  Ibi Ulixes Elpenorem sotium suum
sacrificavit, dictante Circe, sicut scribit Homerus.  Et
similiter fecit Eneas, qui etiam occidit ibi et sacrificavit
Misenum tubatorem pro sacro; licet Virgilius in sexto Eneydos
fingat quod fuit repertus mortuus.  In isto lacu fingitur quod
sit descensus in Infernum.  Ibi est unus monticulus, qui dicitur
mons Miseni, in quo sepultum fuit corpus Miseni tubatoris, sicut
habetur in sexto Eneydos.  Est ibi aliqua palus, que antiquo
tempore vocabatur Styx, Stige, que habet aquam valde fetidam.  
Ego vero Episcopus Firmanus, anno Domini millesimo
quadringentesimo duodecimo, de mensibus novembris et decembris,
steti in illo castro, quod vocatur Tripergole, quod est super
lacum Averni, cum rege Ladislao; et omni die intrabam cum parva
navicula illum lacum.  Ibam Cumas, ibam ad templum Sibille, ibam
ad Trettole, quod est antrum, ubi est solempne balneum; et omnia
ista, que hic scripta sunt, vidi, tetigi, in illis duobus
mensibus, etc.  Ista sunt dicta partim hystorialiter, partim sunt
fictiones, sicut de descensu ad Infernum.  Sed de sulfure, de
sulfureis venis, de terra, que comburitur, et de piscibus, et de
acqua nigra, omnia hec sunt vera et adhuc; et quod fuerint dicto
tempore verum est, quia eram avidus talia videre.  Sed moraliter
procedendo, per rivulum Acharontis intellige concupiscentiam
huius mundi et carnalem, per quam illi, qui vadunt ad Infernum,
discurrunt; sicut illi, qui volebant ingredi lacum, ibant per
illum rivulum Acharontis, ubi tunc erat cum una navicula unus
nauchlerius antiquus, qui vocabatur Acharon.  Dicitur autem
Acharon ab ^A~, quod est ^sine~, et ^chaire~, quod est ^salve~,
sive salus, idest sine salute; ita quod est concupiscentia quae
ducit ad Inferos.  Avernus autem etiam dicitur ab ^A~, quod est
^sine~, et ^vere~, delectatione.  Avernus idem est quod sine
delectatione, et ita in Acharonte non est salus, nec in Averno
est delectatio.

	|79-81.~ Ex quo Virgilius dixit Danti, quod petitio sua
adimpleretur, quando essent super ripam tristem Acharontis, nec
dedit aliud responsum: tunc cum oculis verecundis et inclinatis,
timens Dantes, ne suum loqui esset molestum ipsi Virgilio, usque
ad flumen a loquutione se retraxit.  Sed quare fingit auctor,
quod propter verba Virgilii se retraxerit a loquutione, et quare
Virgilius incatenavit ad sic tacendum?  Notandum est, quod in
principio oportebat ire valde caute et attente cum intellectu,
pro meditare; quasi dicens: oportet fatigare intellectum primo;
demum veniemus ad effectum.  Et hic est notandum, quod in mundo
sunt persone quadruplicis conditionis.  Ad propositum hic
tangendum: quidam parum sciunt et parum loquuntur: isti sunt
docendi leto corde: aliqui sciunt modicum et multum loquuntur;
isti sunt expellendi et spernendi: aliqui sciunt multum et
loquuntur multum; isti sunt supportandi: aliqui multum sciunt et
parum loquuntur; isti sunt honorandi, laudandi, etc.  De numero
quarte conditionis fuit Virgilius; sic etiam fuit ipse auctor
Dantes.  Ideo dixit:

     Temendo che 'l mio parlare non gle fosse grave.

	|82. Et ecce versus nos veniebat~: fingit quod hic sit
nauta ferens animas, qui semper est in actu.

	|83-84.~ Unus senex albus per antiquum pilum,
vociferando: Vae vobis animabus pravis~: iste antiquus et senex
significat tempus; et sic grece dicitur tempus, caronica, sive
cronica, que tractat de factis temporum.  Notandum quod sub
tempore omnia temporalia mensurantur (IV PHISIC.).  Omnes
navigant et veniunt per ripam Acharontis, idest per mundanam
concupiscentiam.  Navis Acharontis est vita nostra humana, que
labilis est et caduca, lubrica et discurrens per istas
concupiscentias, sicut per fluvium.  |A la seconda~: idest
descendendo.  Nam itur sine tedio per spatium aliquod, nec
perpendit quis in delectationibus, quomodo appropinquat morti ad
fauces Inferni.  Charon conductor est omnium temporalium.  |Albus
antiquus~: tempus est eternum apud Philosophum; et apud sacram
Scripturam est valde antiquum: canus iam fuit, albus per sex
millia et amplius annorum.

	|85-86.~ Sequitur dictum Acharontis: |Nunquam speretis
videre celum~: ego venio ut vos transportatem ad aliam ripam, in
tenebras eternas et in calorem atque frigus.

	|87. In calido e gielo~: nam in aliquibus locis Inferni
ex natura loci est ignis, et ibi aliqui cruciantur; in aliquibus
partibus sunt frigora et glaties, et ibi etiam cruciantur
plurimi, ut patebit in sequentibus.

	|88-89.~ Videns autem Acharon Dantem esse vivum, et
personam vivam, et non erat usus videre ibi, dixit protestando:
|Tu, qui, es hic, anima viva, recede ab hiis qui sunt mortui~:
idest anima adhuc coniuncta cum corpore; moraliter, quia non es
obstinatus in peccatis.

	|90-92.~ Sed postquam vidit quod non recedebam, quia
volebam intrare Infernum intellectualiter, dixit: |Per aliam viam
et per alios portus venies ad plagiam~: idest ad ripam, non hic
ad transeundum.  Hic esset dubitandum, quomodo fecit Dantes,
volens ire ad Infernum.  Portitor nolebat, nec eum voluit cum
navi transportare, nec transportavit.  Ad hoc dicetur inferius. 
Virgilius tamen fingit in sexto, quod Eneas transivit per istam
navim.

	|93. Levius lignum oportebit te portare~: idest levius
lignum te portabit, idest navis intellectualis.  Volens Virgilius
quietare Charontem, dixit: Noli exturbari, licet iste sit vivus
et velit transire, quia sibi hoc est concessum a bona influentia.

	|94-96. Charon, non crucieris~: sic est voluntas, ubi est
potestas et potentia ad faciendum omne volitum, et plus non
petas.  Ubi est velle, est potestas et potentia, quia in Deo est
potentia faciendi quidquid ipse Deus vult facere: in eternis non
differt esse a posse (III PHISIC.).

	|97. Hinc fuerunt quietate gene lanoxe~: idest pilose
gene nauchlerii.

	|98. Livide paludis~: quia ista aqua statim facit
paludem, que dicitur Styx.

	|99. Qui circum circa oculos habebat rotas flammeas~:
idest circulos.  Dicit auctor quod Charon habebat rubedinem, ad
denotandum, quod tempus omnia consumit ad instar ignis.  Demum
ostendit illarum animarum disposicionem, auditis verbis
crudelibus ipsius Charontis.

	|100-101. Et ille anime, que erant lasse~: idest fesse et
nude, cambiaverunt, idest mutaverunt, colorem et stridebant
dentibus, subito auditis verbis crudis, idest crudelibus.  Hoc
fingit auctor propter timorem, quem verba Charontis incusserant
illis animabus.  |Batter i denti~: propter rabiem desperationis.

	|102. Racto~: idest cito, blasphemabant Deum et suos
genitores, humanam speciem, locum, tempus, semen eorum seminis et
eorum nasciture.

	|103-105.~ Loquitur hic auctor more Ysaye prophete,
dicentis: Blasphemant regem, speciem humanam: potius voluissent
esse de specie brutorum, quorum anime moriuntur cum corporibus. 
|El seme s{u}o~: scilicet Adam, qui fuit principium seminis. 
Demum se retraxerunt omnes insimul, fortiter plorantes omnes, ad
ripam malignam, que expectat quemlibet non timentem Deum.

	|108. Attende~: idest expectat.  |Non timent Deum~:
scilicet obstinati qui sunt, omnes vadunt illuc.  Sed est ne
iustum, quod unus homi, vivens per viginti annos, vel triginta,
vel quadraginta, etc., nec potest peccare nisi tempore quo vivit,
quod pro peccatis commissis solummodo in tempore, eternaliter
crucietur?  Dic, respondendo, quod anima ideo punitur
eternaliter, quia eternaliter peccat: ille qui moritur
obstinatus, moritur, quantum in se est, eternaliter peccaturus;
et si per eternum viveret, in eternum peccaret, quia nunquam eum
peniteret; et hoc evenit propter impenitentiam et obstinationem. 
Si vellet penitere, et peniteret, procul dubio non dampnaretur. 
Ymo, etiam ille qui suspendit se, si adhuc antequam egrederetur
de corpore, se peniteret ipsum, dicendum est quod salvaretur. 
Dicitur de Nerone, quod in morte habuit dicere: Doleo quod
morior, quia voluissem adhuc multa mala facere, quia nimis pauca
feci dum vixi.

	|109-111. Charon demon~: (Virgilius nominat ipsum, Deum;
more poetico, qui poete vocant et superos, Deos) |cum oculis
flammeis animas, ipsis faciendo signum, omnes recolligit~: idest
in navi.  Percutit remo quemcumque tardantem.  |Charon
accennando~: idest tentat cum blanditiis.

	|112-117. Come~: ostendit per comparationem quod contigit
illis animabus, sicut contigit tempore autumpni de foliis
arborum.  |Come~: sicut tempore autumpni cadunt folia unum post
aliud, quousque rami spoliantur omnibus foliis, cadentibus super
terram: sic similiter malum semen Ade: intrant ille anime, una
post aliam, idest in navi, propter signum, sicut aves redeunt per
signum.  Sic accidit de hominibus: vel moraliter loquendo, vel
esentialiter, cotidie vadunt et cadunt in Infernum.  Comparatio
stat in hoc.  Folia cadunt de arboribus, quando fructus maturati
sunt, quia non amplius expediunt.  Nam natura producit folia ad
conservationem fructuum.  Postea cadunt, quia terra stringitur
propter frigus adveniens, subito post autumpnum, ita quod terra
non plus administrat humorem arboribus; et hec est causa quare
folia cadunt: sic homines, quando deficit eis calor naturalis
(secundum cursum nature loquor; non dico de illis qui gladio
perimuntur) et humor radicalis; que duo, scilicet humor et calor,
conservant corpus in vita; sed quando unum aliud vincit et
superat, moritur homo.  Sicut lucerna extinguitur duobus modis;
primo, quando calor vincit humidum, scilicet quando deficit
oleum, etc.; secundo, quando oleum nimis abundat, extinguit
calorem, etc.; sic humor radicalis vincit calorem aliquando, et e
converso; et sic moritur homo.  Ita comparatio de foliis fit a
Virgilio: tamen Dantes addidit aliam comparationem, idest
revocationem avium, que fit per signum, vel per pastum ostensum
avibus.

	|118-120. Sic vadunt super undam brunam~: idest nigram;
et antequam attingant ad alteram partem et descendant, adhuc nova
acies adunatur.

	|121-126. Or, figliuol mio, disse el maestro.  Or, fili
mi, dixit magister~: hec est quinta et ultima pars huius
capituli, in qua removentur dubia: nam, supra, Dantes petiit, que
gens esset, et quare erat ita prompta ad transitum.  Dicit
magister curialis: Fili mi, illi qui moriuntur in ira Dei, idest
in obstinatione, omnes conveniunt huc ex omni regione, et prompti
sunt ad transeundum rivum, quia divina iustitia premit eos
calcaribus in tantum, quod eorum timor convertitur in desiderium. 
Vult dicere Virgilius, quod anima dampnata cum tanta voluntate
vadit ad penam, cum quanta ibat ad peccandum: et hoc provenit a
vi et fortitudine divine iustitie.  Aliquando accidit quod homo,
qui commictit grave scelus, divina iustitia et humana pingunt eum
ad mortem.  Fortuna, peccatum, omnia ista talia, concurrunt ad
ducendum furem et latronem ad furcam.  Ego predictus Episcopus
audivi, dum essem lector et magister regens in Conventu Fratrum
Minorum de Florentia anno Domini millesimo trecentesimo
nonagesimo quinto, quod quidam, qui commiserat magnum delictum,
quia interfecerat unum suum sotium in lecto, propter hoc quia de
sero sotium suum habere vidit triginta florenos in bursa, de
nocte interfecit eum et sepellivit in stabulo sub fimo equorum. 
Diu hoc scelus latuit; tamen de morte interfecti nesciebatur,
licet non reperiretur.  Transactis aliquibus mensibus, semper die
noctuque interfectori apparebat in sompnis et vigilando, quod
ipse caperetur et decapitaretur.  Hanc penam substinuit bene sex
mensibus.  Tandem sic commotus et vexatus a suis ymaginationibus,
venit ad Potestatem Florentiae, dicens sibi: Domine, faciatis
michi amputari caput, quia commisi tale homicidium.  Potestas
ridens dixit: Si fecisses, non diceres: recede a me.  Ille
recessit pro tunc.  Demum alia die, credens ire versus Pisas,
rediit ad palatium; iterum dixit Potestati: Decapita me: ego
credens ire versus Pisas et fugere, venio ad vos; et si non
creditis quod fecerim tale homicidium, faciatis perquiri in tali
loco sub fimo, et invenietur corpus illius, quem interfeci.  Tunc
Potestas detinuit eum et misit ad explorandum quod iste dicebat,
et sic inventum fuit, sicut ille dixerat.  Positus ad torturam,
idem fassus est et dampnatus ad penam capitis.  Interrogatus a
Potestate: Cur tu te iniecisti in mortem?  Respondens dixit:
Domine, quia continue videbatur michi quod decapitarer: continue
eram in ista pena; cogitavi quod volebam mori et non vivere in
tali pena, quia melius michi mori semel, quam millies et millies. 
Nec volebam me ipsum interficere.  Hanc narrationem ego audivi ab
illo Potestate, qui eum fecit decapitari.  Ecce quid facit
iustitia divina; ecce optimam responsionem.  Possumus videre, ad
primam questionem, videlicet, quare isti videbantur tam prompti
ad transeundum ripam fluvii.

	|127-129. Hac nunquam transivit persona bona; ideo, si
Charon de te vexatur, bene potes scire admodum, quid sonant verba
sua.~  Hic quasi uni tacite obiectioni respondet Virgilius. 
Posset dicere Dantes: Cur Charon turbatur de me vivo, volente
transire fluvium?  Dicit Virgilius, idest: Potes scire modo
causam, quare Charon sic dicat, quia vadis non mortuus, idest non
obstinatus in peccatis, ita quod tu non es mortuus, quia tu vadis
rediturus.

	|130-132. Hiis finitis, obscura campania tremuit tam
fortiter, quod ex tali exterrita mens mea adhuc sudoribus
balneatur.  Terra lacrimosa dedit ventum~ [talem], quod subito
apparuit una lux rubea, |que vicit omnem meum sensum et cecidi
sicut homo qui rapitur a sompno~: iste passus est satis fortis. 
Vult dicere auctor, quod intrabat Infernum, exiturus inde, etc. 
Fingit quod sopitur, et quando fuit excitatus, reperit se in alia
riparia; nec vult aliud dicere, nisi quod transivit ad Infernum
per sompnium, idest per speculationem mentalem, relinquendo omnia
vana, perpendens quod per istum passum miserum, ad quem vadunt
miseri obstinati in peccatis, vadunt illi qui perpetuo
cruciantur; et ideo ipse Dantes fuit sopitus, idest nihil amplius
voluit commictere de istis malis, etc., que ducunt ad Infernum
esentiale.

	|133. Terra lacrymosa~: idest, vita lacrymosa.  |Dedit
ventum~: idest, aperuit michi oculos mentis ad talia vitia
contemplandum, ut ipsa conculcarem; idest ut cognoscerem
condiciones peccatorum et penarum eis convenientium; aperuit
michi intellectum ut fugerem omnia peccata.

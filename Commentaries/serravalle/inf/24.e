	|SUMMARIUM.~  In capitulo vicesimoquarto, quod incipit:
^In illa parte iunioris anni~, dat Virgilius unum solempne
documentum: scilicet quod non sufficit, ad merendum honorem et
laudem, evasisse unum periculum; quia nec una operatio virtuosa
facit hominem felicem, sicut nec una yrundo est sufficiens signum
veris: sed oportet quod operationes virtuose continuentur, et
oportet hominem esse sollicitum ad benefaciendum; quia non
dormiendo in lecto et pigritando acquiritur bona fama, sed
sollicite et virtuose operando.  Demum auctor incipit describere
penam furium et latronum, et sic in isto capitulo punitur
latrocinium.  Pena latronum talis est.  Ista vallis est plena
serpentibus variarum specierum.  Nec in Libia, ubi sunt chelidri
(species serpentum est), iaculi, pharee, amphisibene (sunt
species serpentum), reperiuntur tot serpentes et tantarum
specierum, sicut sunt hic in hac octava Malibolgia.  Nec in
Ethyopia etiam sunt tot serpentes, sicut sunt hic per hanc
vallem.  Inter serpentes currebant anime latronum, cum manibus
ligatis a tergo cum serpentibus, et serpentes immictebant caudas
super renes illarum animarum.  Unus serpens tunc saltavit super
collum unius, et momordit eum in collo, et subito hec anima
conversa fuit in cinerem, et subito reversa est ad pristinam
formam; sicut fit de fenice, que in spacio quingentorum annorum
sic renovatur.  Hec anima fuit anima cuiusdam viri expurii,
nomine Vannis Fucci de Pistorio, qui fecit magna furta in
sacristia ecclesie cathedralis civitatis Pistorii.  Hec pena,
scilicet stare cum serpentibus, et cum ipsis ligari et ab ipsis
affligi, est propria pena conveniens furibus et latronibus; quia
latrones et fures sunt valde astuti in considerando horas,
nocturnales maxime, etiam diurnales, in quibus possint ire ad
furandum absque hoc quod videantur, [et] modos per quos possunt
furari.  Sic serpentes sunt astutissima animalia.  Dicitur
Genesis secundo capitulo: Sed et serpens calidior cunctis
animantibus.  Serpens dicitur, quia serpendo intrat per fixuras;
ita latrones intrant per foramina et vias subterraneas.  Serpens
oditur ab omnibus, adeo ut quisque fugiat eum et libenter
percutiat; ita fur et latro oditur ab omnibus.  Serpens fundit
venenum, sicut fures et latrones fundunt suspiciones, faciendo
furta, et odia; quia propter furta, quando latent, plures
habentur suspecti, fiunt iudicia etiam falsa, funditur infamia de
multis, et aliquando puniuntur et suspenduntur hii qui nullum
habuerunt defectum; et sic seminantur scandala.  Et sicut contra
serpentem omnes homines naturaliter clamant, sic contra fures et
latrones, quando deteguntur, omnes clamant: Cape, cape;
capiantur, capiantur; suspendantur, etc.  Serpentes semper
querunt latibula; sic fures et latrones querunt latere et
invisibiliter ire de noctu, horis inconsuetis, per vias
inusitatas.  Sed notandum est, quod multe sunt species latronum. 
Quarum prima, et que punitur in isto capitulo, est quando fur,
vel latro, non habet a natura quod sit fur, sicut accidit de alia
specie, de qua infra dicetur; nec etiam talis fur, aut latro,
habet ab usu et consuetudine ut furetur, sicut accidit de alia
specie, de qua etiam dicetur; sed talis fur, vel latro, qui ad
furandum non inclinatur a natura, nec a consuetudine furari,
videns aliquando magnam habilitatem recipiendi aliquid magni
valoris, accipit et furatur illud.  Et ecce factus est serpens;
quia serpens est ille subitus stimulus, sive illa temptatio, unde
movetur ad furandum.  Facto illo furto, talis latro, vel fur, non
plus furatur; ideo de serpente iterum fit homo, scilicet cessans
a latrocinio: ideo renovatur sicut fenix, ut predictum est, sicut
evenit de isto Vanni Fucci de Pistorio.

	|Proemio.~  ^In illa parte iuvenculi anni.  E'n quella
parte del giovenecto anno~: istud est vicesimumquartum capitulum
huius Inferni, in quo auctor tractat de septima specie fraudis,
scilicet de latrocinio, sive de furto; quod capitulum dividitur
in quatuor partes.  In quarum prima describit dispositionem
Virgilii et recessum a sexta bolgia.

In secunda dat Virgilius bonum consilium auctori et bona verba;
que incipit ibi:

     Omai convien che tu [te] spoltre;
     Admodum oportet quod tu te spoltres.

In tertia, que incipit ibi:

     Nui descendemmo;
     Nos descendimus,

ponitur in generali pena latronum.

In quarta, que incipit ibi:

     Ed ecco ad un che;
     Et ecce ad unum, qui erat,

describitur in speciali de pena latronum, ponendo unum spiritum
modernum, scilicet Vannem Fucci de Pistorio.

	|1-18.~  In prima parte ponit auctor dispositionem
Virgilii per quamdam comparationem, que est talis.  In mense
iuvenculi anni, scilicet de mense ianuarii, aliquando descendit
pruina, que est nivi similis et quasi soror nivis; et in tali
mense sol est in Aquario, quando noctes incipiunt decrescere:
tamen pruina modicum durat, quia, oriente sole, subito pruina
liquefit.  Rusticus pauper, qui non habet nisi aliquas paucas
oves, videns terram et campaniam albam, ac si descendisset nix,
percutit sibi crus, et revertitur domum mestus, nesciens quid
faciat aut debeat facere.  Post modicum redit extra domum, et iam
videt terram discopertam, quia pruina est liquefacta: assumit
spem, videndo mundum facie mutatum in modico spatio temporis, et
accipiens virgam, extra oviculas ad pascua ducit.  Ita Dantes,
videns Virgilium turbatum, fuit scandalizatus, sicut rusticus
videns pruinam.  Sed postea, quando vidit tam placabiliter eum ad
se loquentem et se tractantem, fuit consolatus, sicut rusticus,
videns mundum faciem mutasse, liquefacta pruina.  Dicit hic
auctor: In illa parte iuvenculi anni.  Vocat hic auctor annum
iuvenculum, principium mensis ianuarii, in quo ianuario sol est
in Aquario, in quo sol crines sub Aquario temperat, et iam noctes
ad meridiem, scilicet versus, vadunt, quando pruina super terram
exemplat, idest exemplificat, ymaginem sue sororis albe, scilicet
nivis; sed parum durat sue penne moderamen, scilicet quia pruina
cito liquefit.  Rusticus, cui |rauba~, idest rerum copia,
deficit, vel cui victualia incipiunt deficere, surgit, scilicet
de lecto, valde mane, et respicit et videt campaniam, idest
terram latam, albefieri totam; unde ipse sibi percutit crus,
redit domum, et hinc illinc languet, idest conqueritur intra se,
sicut mestus, qui nescit id quod faciat, idest quod facere
debeat: postmodum redit, idest vadit extra domum, et spem
reassumit, videndo mundum permutasse faciem in pauca hora, et
apprehendit suum vincastrum, idest suam virgam, et extra,
scilicet domum, oviculas ad pascendum mictit, idest conducit. 
Ita me fecit pavere magister, quando ego vidi sibi turbari
frontem; et ita cito, malo, idest turbationi, supervenit
emplaustrum, idest cito reassumpsi spem bonam.  Vult dicere
auctor, quod, sicut rusticus turbatur videndo pruinam, sed
postea, liquefacta pruina, letatur; ita magister meus, turbatus
propter verba mendosa Malacode, sive mendacia, fuit causa quod
ego fui scandalizatus: sed statim letatus est magister, et ego
reassumpsi bonam spem et fui letatus.  |Crines solis~: scilicet
radii eius. A |mezzodi~: ad meridiem, idest versus equinoctium. 
Pruina dicitur soror albe nivis ratione materie, quia eadem est,
licet aliquantulum subtilior; ratione forme etiam, quia utraque
est alba: tamen non plus durat pruina, oriente sole, nisi quantum
moderatura penne.  Methaphorica loquutio est.  Copia deficit
rustico, quando non habet paleas, aut fenum, pro ovibus. 
|Ringavagna~: idest recuperat.  Terram vidit mutatam facie, quia
iam apparebat viridis in pascuis, ubi prius apparebat alba
propter pruinam.

	|19-24.~  Quia sicut, idest statim, nos venimus ad
destructum pontem, dux ad me se vertit, idest convertit, cum illo
aspectu dulci, scilicet benigno, quem vidi prius ad pedem montis,
idest apud montem.  Brachia apperuit, idest ut me elevaret, et
post aliquale consilium, idest deliberationem, electum sotium,
repiciendo prius bene ruinam, et deinde cepit me.  Modo dicit
auctor, quomodo Virgilius extraxit eum de ista bolgia.  Et hoc
est verum, scilicet hystoria; quia pons erat destructus: sed
moraliter vult dicere, quod est magnus labor exire bolgiam istam,
quia isti, scilicet tales ypocrite, decipiunt etiam sapientes.

	|25-30.~  Et sicut ille, qui operatur et extimat, quod
semper apparet quod ante, scilicet tempus, sibi provideat; sic
levando me sursum versus summitatem unius |runchi~, idest
scopuli, ymaginabatur, idest cogitabat, de uno alio apice,
dicendo: Super illo te |aggrappes~, idest applices; sed tenta
prius si est talis quod te regat.  Idest Virgilius, sicut vir
astutus et cautus, qui semper respicit finem, ita me levando ad
|cimam~, idest apicem, |d'uno ronchione~, idest unius saxi, idest
ostendebat aliud frustum saxi, ad quod debebat se applicare.  Et
antequam commictas te, tenta utrum sit ita forte, quod te
sustineat.

	|31-33.~  Non erat illa via pro vestito de cappa: idest
pro ypocritis cum cappis plumbeis, quia nos vix, ipse levis et
ego impulsus (ipse levis, sic nota rationem; ego impulsus, sic
nota sensualitatem), poteramus sursum ascendere |de c[hi]appa in
c[hi]appam~; idest de apice in apicem; sicut, si homo iret super
tectum unius domus de tegula in tegulam, ubi esset periculum
cadendi et collum frangendi.  Modo vult ostendere quid eum iuvit,
dicens de brevitate loci et itineris.

	|34-36.~  Et si non fuisset, quod ab illo precintu, idest
ab illo scopulo, magis quam ab alio, erat costa, idest ripa,
|corta~, vel ascensus brevis; nescio, scilicet dicere, de eo, sed
ego fuissem bene victus, idest non potuissem ascendere.  Pro hoc
notatur quod difficile est cavere ab ypocritis.

	|37-45.~  Sed quia Malibolgia, versus portam infimissimi
puthei, idest Inferni, totaliter pendet, idest clivis est, situm
cuiuslibet vallis, portat; idest situi cuiuslibet vallis facit
viam.  Pendet, scilicet versus centrum.  Que valles semper sunt
breviores superioribus, quia una costa, idest ripa, ascendit, et
alia descendit; quia prima est altior quam secunda, et secunda
altior tertia; et sic de alis.  Nos, |pur~, idest omnino, venimus
finaliter super punctam, idest ad extremitatem huius pontis
fracti, vel ad terminum.  Anhelitus pulmonis ita erat michi
munctus, idest ego eram adeo fessus, quando fui superius, quod
ego non poteram ulterius, idest ire, ymo posui me ad sedendum in
prima |giunta~, idest in primo adventu; idest, statim secut
perveni illuc, scilicet ad introytum alterius Malibolgie.

	|46-54.~  Modo Virgilius, ad animandum Dantem ad
perficiendum iter, quasi cum risu dicit: |Admodo te oportet~: hec
est secunda pars huius capituli, in qua datur bonum documentum
auctori a Virgilio.  Ammodo oportet quod tu sic te expoltres:
idest exeas de poledro, idest de conditionibus poledri. 
Poledrus, in ytalico ydiomate, est equus vel mulus vel asinus,
iuvenis, indomitus, qui de se est piger, non assuetus portare
pondus.  Vult dicere Virgilius auctori: Ammodo oportet te esse
solicitum, non pigrum, virilem et valentem, dixit magister, quia
sedendo in pluma, ad famam non devenitur, nec sub cultra.  Idest,
pigritando, non acquiritur fama; sine qua, scilicet fama, qui
suam vitam consumit, tale vestigium in terra de se relinquit,
quale fumus in aiere et in aqua spuma.  Laboriosum est iter ad
virtutes; et ideo surge, vince ambasciam, idest anxietatem, cum
animo, scilicet virili et nobili, qui vincit omne bellum,
|battaglia~, si cum suo gravi corpore se non |accassiat~, idest
si non applicat, vel aggravat, vel non permictit se attrahi. 
Nota quod famam quisque appetit homo sapiens, et maxime poeta. 
Nunquam fuit qui esset avidus fame, quin oportuerit eum se
disponere ad magnos labores, quales fuerunt labores Cesaris,
quales Catonis, quales Annibalis.  Piger homo et vilis, qualia
vestigia dimictit post se? qualia fumus in aiere, qui subito
evanescit: sic vilis homo resolvitur in nihil.  Dicit Elius
Spartianus: Ille michi satis vixisse videtur, qui cur vixerit,
scit reddere rationem.  Ecce quod satis videtur vixisse.  Non
debet homo vivere, ut consumat menses, sed ut per menses et in
mensibus bene agat.  Nam animus hominis, nedum vincit anxietatem
corporalem, sed etiam vincit celum, idest constellationes.

	|55-57.~  Longiores scale convenit, idest oportet, quod
ascendantur; non sufficit ab istis discessisse; idest, vidisti ea
que vidisti usque nunc; sed alia notabiliora restant videnda: si
tu me intelligis, or facias sic quod tibi prosit, idest
proficiat, hoc quod tibi dico.

	|58-60.~  Surrexi tunc, monstrando me fulcitum melius de
lena, idest anhelitu, quam me sentiebam; idest, ostendi me esse
fortiorem et habiliorem ad ascendendum quam in veritate essem; et
dixi: Vade, quia ego sum fortis et audax.

	|61-63.~  Super scopulum fecimus viam; qui erat runcosus,
idest saxosus, strictus et difficilis, et altus satis plusquam
ille primus.

	|64-66.~  Loquendo ibam, ut non apparerem, idest viderer,
debilis; et una vox exivit de alio fossato, ad verba formandum
disconvenevolis, idest inepta.  Vox ista, ita turpis, fuit vox
unius magni latronis, scilicet Vannis Fucci de Pistorio, qui
blasphemabat Deum et Sanctos vite eterne.

	|67-69.~  Nescio quid dixit, quam[vis] super dorso, idest
summitate, essem arcus, qui transit ibi, idest qui dat transitum;
sed ille, qui loquebatur, videbatur, idest apparebat, ab ira
commotus.

	|70-78.~  Ego eram versus partem ymam; sed oculi vivi non
poterant ire ad fundum, propter obscurum.  Hoc fingit auctor,
quia in illa bolgia puniuntur latrones, sive fures, qui semper
furantur et latrocinium commictunt in obscuro, in nocte, et
occulte: ideo non poterant videri.  Ideo dixit: Ex quo ego:
Magister, facias quod tu devenias ad alium circulum, et
descendamus murum; quia, sicut audio hinc et nihil intelligo, ita
infra video, et nihil percipio.  Ideo oportebat ire cominus,
idest propinquius.  Volens ostendere Virgilius, quod petitio
iusta est exaudienda, dixit: Aliud responsum non reddo tibi, ni
facere; idest fiat: quia petitio honesta debet exequi cum opere,
tacendo.

	|79-81.  Nos descendimus pontem~: ista est tertia pars
huius capituli, in qua describitur pena latronum et furum; que
est hec.  Latrones, seu fures, stant in ista septima valle, plena
serpentibus, semper ipsos mordentibus sic et taliter, quod,
propter venenum, efficiuntur cinis.  Merito serpentes puniunt
tales latrones; quia, sicut serpens est astutissimum animal, sic
fur est astutus in captando tempus et modum furandi et locum. 
Serpens dicitur a serpendo, quia intrat per fixuras; ita latro
intrat per foramina et loca subterranea.  Serpens est odiosus
omnibus adeo, ut quisque fugiat eum, et quilibet eum libenter
percutit; ita, quando fur detegitur, omnes clamant: Cape, cape,
eum: ^A[l]latro, a[l]latro.~  Scribitur quod Alexander adeo
odiebat latrones, quod, quando ducebatur coram eo fur, propriis
manibus volebat Alexander sibi eruere oculos et evellere.  Nos
descendimus pontem a capite, idest a principio, ubi coniungitur
cum octava ripa, et postea michi fuit bolgia manifesta; et vidi
ibi intus terribilem stipam, idest caveam, sive multitudinem,
serpentium, et tam diverse qualitatis, idest diversorum generum,
sive diversarum specierum, quod memoria et sanguis adhuc
stipantur, idest affliguntur, sive conturbantur, recordando.

	|82-84.~  Dicit auctor terribilem stipam.  In stiis stant
cappones; sed in ista stant serpentes.  Dicit etiam: Arena Libie
nihil est per respectum, in qua est maxima copia serpentum (Libia
est in Africa, in Barbaria, ad meridiem).

	|85-87.~  Amplius non glorietur Libia cum sua arena; quia
si, scilicet ipsa, chelidros, iaculos et phareas producit, et
centros, cum amphisibenis.  Idest illi, qui descripserunt
serpentes in Libia (sicut fecit Lucanus in suo nono libro), non
iactent se de tali descriptione, quia ista descriptio mea est
longe ferocior, et arena aridior, scilicet que est hic. 
Chelidrus est species serpentis illius arene libice, qui eicit
fumum per os, qui accendit arenam, que ibi per se est
calidissima.  Iaculus discurrit per aierem, sicut iacula
balistarum.  Pharea est genus serpentum, qui findunt arenam cum
cauda et ferunt pectus altum.  Centri vadunt recti sicut filum,
ubi alii serpentes vadunt tortuosi.  Amphisibena est serpens cum
duobus capitibus, ita quod trahit post se corpus in modum arcus,
quia habet caput ad caudam.

	|88-90.  Non tot pestilentias nec ita reas monstravit
unquam cum tota Ethyopia, nec cum omni quod supra mare Rubeum
est.~  Mare Rubrum dicitur propter apparentiam, quia arena est
rubea subtus; ideo facit rubeam apparere aquam secundum aliquos. 
Et bene dicitur quod Mare Rubeum habet duo brachia: unum in mari
Perside; aliud in mari Arabie, ubi est maxima copia serpentum.

	|91-96.~  Infra istam crudam et tristissimam copiam
currebant gentes nude et |paventate~, idest territe seu
pavefacte, sine sperare foramen, idest, sine spe posse aliquod
foramen invenire, vel elytropiam.  Elytropia est erba, cuius
succus valet contra venenum.  Aliqui dicunt, quod Elytropia est
unus lapis, qui reddit hominem, portantem illum super se,
invisibilem; et talis lapis incantatur, idest fit talis virtutis
propter incantationem.  Sic dicit Albertus.  Sed auctor intendit
hic dicere, quod isti latrones nullam habent spem latendi, quin
oporteat eos venire in pubblicum, et capiantur et mordeantur a
serpentibus.  Elytropia: ^ely~ ebraice, latine ^Deus~; ^tropos~
grece, latine ^modus~: unde Elytropia est modus, vel est
facultas, Dei.  Idest sine sperare Elytropiam, idest facultatem,
vel modum, Dei; hoc est, dictum modum, vel facultatem,
conversionis ad Deum, vel ad salutem habendam.  Nam, ut Sacra
Scriptura dictat, in Inferno nulla est redemptio, vel ^tropos~,
idest conversio, idest sine aliqua spe conversionis ad Deum, vel
salvationis.

	|97-99.  Ecce ad unum~: hec est tertia pars huius
capituli, in qua describitur una species latronum, sicut
sequitur: Et ecce ad unum, supple evenit quod, qui erat de nostra
ripa, idest ex parte in qua eramus nos, iniecit se, saltans
applicavit, unus serpens, qui eum transfixit, scilicet mordendo,
ea parte qua collum cum humeris |s'annodat~, idest coniungitur. 
Nota quod est aliquod genus latronum, qui non sunt fures a
natura, nec per usum; sed, quando occurrit facultas et habilitas,
furantur.  Modo fingit auctor hic unum de talibus, qui, dum sic
staret, serpens iniecit se in ipsum.

	|100-102.~  Non O ita cito neque I fuit scriptum (iste
due litere, scilicet O et I, scribuntur cito, idest uno tractu
penne), sicut ille accensus est, et arsit, et cinis totus
convenit, idest oportuit, quod, cadendo, deveniret.  Quando
serpens momordit istum, subito iste conversus est in cinerem, et
fit cinis; et infra paucum spatium cinis resolvitur in hominem,
et fit homo.  Moraliter, serpens est subitus motus, sive
stimulus, qui movit hominem ad furandum, et sic efficitur
serpens: latro, facto furto isto, non vacat plus ad furandum, ita
quod redit ad pristinam figuram.

	|103-105.~  Et postquam fuit sic destructus, cinis se se
recollegit, et per seipsum, et in illud idem reversus est statim,
idest, in priorem statum et formam.

	|106-108.~  Quomodo autem facta fuerat ista
transformatio, ostendit per comparationem fenicis, dicens: Sic
per grandes sapientes confitetur, quod fenix moritur et postea
renascitur, quando quingentesimo, idest anno, appropinquat.

	|109-111.~  Erbam nec bladum in sua vita non pascit;
idest, non pascitur erba nec blado; sed solum ex incenso et
lacrymis amomi; et nardus et mirra sunt ultime fasce.  Nota quod
solum est una fenix in mundo.  Fenix est avis, que nascitur solum
in una regione.  Est similis aquile, et nascitur in Arabia, et
vivit quingentis annis; quibus completis, a natura presentiens
mortem propinquam, tunc colligit ramusculos arborum odoriferarum,
et facit unum nidum, magnum acervum, et volvens se ad orientem,
taliter et tantum quatit alas in illis ramusculis siccis, ut in
hiis accendatur ignis, et sic in illis comburitur.  Demum de
cineribus huiusmodi nascitur unus vermis, de quo nascitur alia
fenix, sicut dicunt sapientes; idest Aristotiles in libro de
Animalibus, et Albertus.  Idem dicit Ovidius; idem et Plinius. 
|Herbam~, etc.: ponit cibum suum.

	|112-117.~  Postquam auctor descripsit incinerationem
istius latronis et regressum ad pristinam formam, modo ponit
qualitatem suam post talem transformationem, dicens: Et qualis
est ille, qui cadit et nescit qualiter, propter vim demonis, qui
eum ad terram trahit, vel alterius opilationis, que ligat
hominem, quando surgit, qui circumspicit, totus territus a grandi
angustia, quam ipse substulit, et respiciendo suspirat.  Duobus
modis solent cadere subito homines, vel propter demonem
opprimentem eos sua vi, vel propter morbum caducum.  Morbus
caducus ligat membra et sensum taliter, quod homo cadit in terram
cum magna angustia per aliquale spatium; demum surgit et suspirat
intuens circum circa, nec recordatur casus huiusmodi.  Sic evenit
isti latroni: nam talis fur, non usus ad furtum, commisso furtu,
stat stupefactus, nesciens ubi abscondat res ablatas.

	|118-120.~  Talis erat ille peccator, postquam surrexit.
O potentia Dei, quantum est severa, idest existit! que tales
ictus pro vindicta |crosciat~, idest imprimit et infligit. 
|Crosciare~ est proprie cum violentia et irato animo percutere.

	|121-126.~  Dux interrogavit eum quis esset postea; ex
quo ipse respondit: Ego plui de Tuscia, idest cecidi, in hunc
locum, paucum tempus est; in hanc gulam feram, idest bolgiam
crudelem (ab effectu).  Vita bestialis placuit michi et non
humana, sicut mulo, prout ego fui (quia natus de non legittimo
matrimonio: sic Tusci vocant expurium, scilicet mulum).  Sum
Vannes Fucci bestia, et Pistorium fuit michi digna |tana.~  Recte
nominat se bestiam, quia bestialiter vixit et non humanitus. 
Recte dixit |tana~, quia in huiusmodi locis nutriuntur bestie. 
Tana, idest cubile, vel lustrum.  Quis autem sit iste fur, et
unde, nota.  Hic Vannes, filius expurius domini Fucci, fuit de
Lazzaris de Pistorio; qui dominus Fuccius etiam fuit expurius. 
Filius domini Lazzari de Lazzaris fuit iste Vannes.  Stabat in
stratis et viis et alpibus; capiebat homines, torquebat eos,
tormentabat, interficiebat, |derobabat~; habebat plurima |banna~,
nec poterat habitare in Pistorio.  Spargebat, ad solatium,
sanguinem humanum.  Fuit ita scelleratus, quod in se virtus
rationalis erat totaliter extincta: ideo dicit, quod vita
bestialis placuit sibi.  Vocat habitationem suam tanam, quia in
tanis habitant serpentes.  Ideo talibus dicit Propheta: Nolite
fieri sicut equus et mulus.  Fuit assessinus, violator multorum,
faciendo rixas; et videtur quod debuisset poni in circulo
violentorum.

	|127-129.~  Et ego ad ducem: Dicas sibi, quod non
|mucci~, idest fugiat; et interroga eum que culpa ad hunc locum
eum pinsit, idest impulit, quia ego vidi eum hominem sanguinis,
idest effusorem, et de |crucci~, idest rixarum.

	|130-135.~  Et peccator, qui intellexit, non se finxit,
idest intelligere; sed direxit versus me animum et vultum, et
tristi verecundia se pinxit.  Postea dixit: Plus me dolet, quod
tu me reperisti in miseria, in qua tu me vides, quam quando fui
ab alia vita ereptus; idest quam de morte, quam sustinui; quia
magis verecundor de furto, quod est maxime infamie; propter quod
furtum sum hic in hoc loco, qui est bassior et magis yma fossa
quam vallis violentorum.  Ita furtum maioris infamie est, quam
predacio in viis facta.

	|136-138.~  Ego non possum negare id quod tu queris:
infra tantum sum missus, quia ego fui latro sacristie, pulchrorum
arredorum, idest ornamentorum sacrorum; et falso fuit impositum
alteri, idest alius fuit de hoc falso diffamatus.  Sed ad hoc, ut
tu tali visione non gaudeas, si unquam eris extra ista loca
obscura, [etc.].

	|139-141.~  Quia et falso fuit impositum alteri, nota
quod iste Vannes Fucci, licet esset exul et bannitus de Pistorio,
tamen aliquando de nocte, et incognitus, veniebat in civitate ad
domum quorumdam sibi notorum.  Semel in carnisprivio venit in
Pistorium, et cenavit cum uno notario amico suo, qui vocabatur
ser Vannes de la Nonna.  Postquam cenaverunt, dixit unus aliis
sotiis: Vadamus, pulsemus instrumenta, et videamus amasias
nostras.  Ab hiis recessit iste Vannes Fucci cum duobus suis
sotiis, et ivit ad Episcopatum, qui dicitur Sanctus Iacobus, et
breviter intravit sacristiam et rupit unam testudinem et
spoliavit sacristiam, et furatus fuit plurimas res magni valoris,
et portavit ad domum notarii et dixit sibi sic: Ego feci.  Volo
reponere omnia, que furata sum, in domo tua.  Dixit notarius:
Nequaquam: heu michi, mortui sumus.  Respondit Vannes: Hoc iam
factum est.  Reponantur hec in domo tua, quia nemo de te hoc
presumeret.  Adveniente die, et reperto quod sacristia erat
derubata, rumor magnus fuit in civitate.  Breviter nullus sciebat
ymaginari quis hoc fecisset.  Fuit dictum Potestati iusticiario
civitatis.  Potestas faciebat maximas inquisitiones.  Tandem fuit
dictum Potestati: In civitate est unus peximus homo, de quo
arbitrandum est, vel quod ipse fecerit, vel saltem sciet quis
fecit.  Iste, sic diffamatus, vocabatur Rampinus, filius domini
Francisci de Salesis, de bona domo.  Fecit istum Potestas capi:
qui positus ad torturam, confessus est multa crimina; sed de hoc
furto nihil confitebatur.  Tamen Potestas dedit sibi spacium
trium dierum, post quos tres dies, nisi iste assignaret istas res
furatas, faceret eum suspendi.  Vannes Fucci erat extra
Pistorium, in castro Montis Carelli, et erat ibi bene tutus; qui
misit Pistorium, dicendo domino Francisco, patri Rampini, factum
quomodo stabat.  Tunc dominus Franciscus indicavit Potestati. 
Tunc Potestas fecit capi ser Vannem de la Nonna, notarium, in
cuius domo iste res erant, cum quo Vannes Fucci cenaverat illa
nocte, quando furatus fuit res illas.  Qui, captus, omnia
confessus est, dicens: Ego nec furatus fui, nec consensi in
furto.  Verum est quod ille Vannes Fucci furatus fuit; posuit
istas res in domo mea.  Sepissime volui transportare extra
civitate: nunquam potui; semper apparebat nobis, quod aliqui
essent post nos ad perscrutandum nos.  In tantum quod iste, ser
Vannes de la Nona, cum multis sotiis, fuit suspensus.  Ideo dicit
textus: Et falsum fuit impositum alteri.

	|142-151.~  Aperias aures ad meam annunciacionem et audi;
scilicet, nota bene vaticinium meum, vel presagium.  Pistorium
prius de Nigris fit macrum, postea Florentia renovat gentes et
modos (predicit divisiones futuras in Pistorio et Florentia). 
Trahit Mars vaporem de Valle Macra (hic describit locum, unde
processit ista divisio ), qui turbidus nubibus erit involutus; et
cum tempestate impetuosa et acra super campum Picenum erit
pugnatum: unde repente franget nebulam, ita quod omnis Albus ex
ea frangetur (dicit de divisionibus futuris inter partes Albam et
Nigram).  Et hoc dixi quia te dolere debeat, idest ut tu doleas. 
De istis partibus, Alba et Nigra, dictum fuit sufficienter in
quinto capitulo huius Inferni.  Ille campus, qui est prope
Pistorium, in quo devictus fuit Cathellina, vocatur Picenum a
Salustio.  Macra, ut dictum fuit superius, est unum fluvium, quod
dividit territorium Ianuense a Tuscia; quod flumen est prope
Sarzanam, ubi de propinquo fuit civitas Luni.  De valle illius
fluminis marchiones de Malespinis habuerunt multa castra.  Nigri,
quando expulsi sunt de Pistorio, iverunt et steterunt cum
marchione Marcello de Malespinis in Valle Macra, et sic eum
seduxerunt, promictentes eis dare Pistorium, quod ipse, preparato
magno exercitu de gentibus suis, venit contra Pistorium cum istis
Nigris, et fuit pugnatum et factum bellum in illo campo Piceno. 
Et Albi, qui fuerunt in Pistorio, exierunt ad bellum, et fuerunt
quasi omnes interfecti, et quasi omnes vulnerati.  Tunc Pistorium
remansit Florentinis.  Ita fuit quod Pistorium fuit primo factum
macrum de Nigris, quia omnes fuerunt expulsi; postea in bello,
facto in campo Piceno, interfecti fuerunt multi Albi.  Et quia
Dantes erat de parte Alba, ideo dixit Vannes Fucci: Hec dixi, ut
doleas.  Quasi diceret: Dolere habes de parte Alba, de qua tu es,
quia Albi plurimi interficientur.  Et tunc, sic trahit Mars,
idest Deus belli, sive discordie, vaporem, idest marchionem
Marcellum, quem figurat, quia sicut ex vapore fit ventus
turbinosus et tempestuosus, ita ex isto marchione bellum fiet,
quod veniet de Valle Macre illius fluminis, qui turbinosus, idest
inimicabilis, nubibus, idest discordiis et rixis, erit involutus,
sicut turbo.  Et cum tempestate impetuosa, idest cum ira et
discordia et furore, super Picenum (dictum est, idest super,
campum Picenum prope Pistorium) erit pugnatum; unde repente
franget nebulam, idest ostendet iram et furorem, ita quod omnis
Albus, etc., frangetur, et debellabitur.  Et hoc debet tedere
Dantem, qui erat de parte Alba.

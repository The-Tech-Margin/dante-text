	|SUMMARIUM.~  In isto capitulo vicesimoseptimo, quod
incipit: ^Iam flamma se erexerat~, tractat auctor et declarat de
secunda specie malitie, scilicet quando quis utitur subtilitate
sui ingenii in malum quantum ad alias personas, scilicet male
consulendo et mala consilia dando; in quo capitulo ponit unum
spiritum valde astutum.  Hic fuit spiritus cuiusdam comitis de
Urbino, nomine comitis Guidonis antiqui, qui fuit malitiosissimus
homo, et cuius opera magna et gesta grandia fuerunt, ut ipsemet
de se testatur, vulpina et non leonina, idest per malitiam facta
et non per fortitudinem, qui narrat auctori multa: inter alia
dixit se fuisse Fratrem Minorem.  Ideo notandum, quod hic comes
Guido, existens antiquus, dimisit dominium filio suo comiti
Frederico, et intravit Ordinem Sancti Francisci bene ob
devocionem.  Tunc temporis papa Bonifatius octavus habebat
guerram cum illis nobilibus romanis de Columpna, et obsidebat
civitatem Penestrini, que est in Campania; et non valens vi
vincere, sciens ex fama quod iste Frater Minor erat tam
malitiosus, misit pro eo et petiit ab eo consilium, quomodo
posset vincere Penestrinum et illos de Columpna.  Qui dixit:
Pater Sanctissime, ego ammodo sum Frater Minor: non licet michi
amplius uti malitia: ego peccarem nimis.  Cui dixit papa: Ego
habeo claves regni celorum: ex nunc te absolvo ab omnibus
peccatis, que commissurus es.  Tunc iste dedit consilium tale
ipsi pape: Promicte multa et observa pauca.  Et de multa malitia
instruxit papam: unde papa habuit suam voluntatem plenam.  De
tali peccato iste Frater nunquam fuit confessus, nec penituit eum
suorum peccatorum commissorum post talia verba pape.  Quando
mortuus est, Sanctus Franciscus veniebat pro anima sua: sed unus
dyabolus arripuit eam, dicens: Mea est, quia commisit multa
peccata, de quibus nunquam penituit eam, nec confessus fuit, et
de quibus papa non potuit ipsum absolvere, quia non potest fieri
absolutio nisi precedat contricio et penitencia: non credebatis
quod essem loycus?  Et sic portavit animam ipsius comitis
dyabolus ad hunc locum Inferni, ubi est iste ignis, qui nominatur
ignis fur, quia furatur, idest abscondit, peccatores, sicut ipsi
erant absconsi, idest clandestini, in suis astutiis et malitiis
in vita.

	|Proemio.~  ^Iam recta erat sursum flamma, etc.  Gi@a era
diretta in su la fiamma~: istud est vicesimumseptimum capitulum
huius Inferni, in quo auctor, ex quo tractavit in capitulo
precedenti de una specie malitie, sive male astutie, qua homines
in se, et propter se, et ratione sui, utuntur in dampnum aliorum,
in hoc tractat de una alia specie malitie, seu male astutie, qua
nunnulli utuntur, non in propriis factis, sed in alienis,
scilicet in dando astuta, sive malitiosa, consilia, et docendo
sagacitates in dampnum aliorum.  Dividitur autem istud capitulum
in quatuor partes.  Quarum in prima parte auctor, continuans
dicta dicendis, primo introducit unum spiritum modernum, qui fuit
valde astutus.

In secunda parte, que incipit ibi:

     Ego eram infra adhuc;
     Io era giuso ancora,

auctor, ad petitionem dicti spiritus, describit totam provintiam
Romandiole.

In tertia, que incipit ibi:

     Postquam ignis aliquantulum;
     Poich@e 'l fuoco,

ille spiritus manifestat condiciones vite sue.

In quarta, que incipit ibi:

     Franciscus venit postmodum;
     Francesco venne poi per me,

dictus spiritus narrat dampnacionem suam.

	|1-6.~  Primo auctor, continuando dicta dicendis,
subinfert: Iam erat recta sursum flamma et quieverat, ut plura
non diceret.  Dum flamma stat recta, nihil dicit; sed quando vult
aliquid dicere, movetur hinc inde, sicut a vento agitaretur: ex
quo erat recta, nihil volebat amplius loqui.  Et iam a nobis
recedebat cum licentia dulcis Poete; quia huius poete, scilicet
Virgilii, eloquentia fuit dulcissima.  Quando una alia, scilicet
flamma (quasi dicat, post Ulixem nemo fuit ita astutus sicut fuit
iste, qui [est] in hac alia flamma, que veniebat retro nos), nos
fecit volvere oculos ad suam summitatem propter unum confusum
sonum, qui inde exibat; scilicet extra illam vox erat implicata
et confusa in flamma, quia non erat aperta.

	|7-15.~  Ad quod bene describendum, auctor facit unam
comparacionem: ad cuius notitiam habendam, notandum est, quod
insula Sicilie per antiquum fuit mater et nutrix tyrampnorum: ibi
fuit Agathocles, mirabilis tyrampnus, tam nequitia quam
sagacitate; fuit etiam Dyonisius magnus et ferox, et Dyonisius,
filius istius, adhuc peior patre; fuit etiam Faleris,
crudelissimus inter alios.  Hic habitabat in una civitate insule
Sicilie, nomine Aggregento; qui omni die exquirebat et querebat
nova genera tormentorum.  Quapropter quidam subtilis faber,
nomine Perillus, volens complacere dicto tyrampno, fecit unum
bovem de rame, sive de ere, sive de metallo, qui videbatur vivus
taurus: ita erat pulcher.  In lateribus, sive in costis, fecit
rimulam, que aperiebatur et firmabatur ita quod non disparebat,
et istum donavit Faleri, dicens: Scio, domine, quod multi tentant
exterminium vestrum et vestri dominii; unde, si quem reperieris,
fac iniici in istum bovem, sive taurum, et suppone ignem: iste
clamabit, et faciet sonum bovis, ita quod non te oportebit
compati a fletu, audiendo vocem bovinam.  Tunc Falleris, alias
iniustissimus, iustissime fecit istum fabrum per illum primo
experiri hanc penam.  Tunc ad textum.  Sicut bos siculus, qui
mugiit primitus cum planctu illius (et hoc fuit rectum, idest
recte factum), qui eum temperaverat cum lima sua, idest
fabricaverat cum manu sua (hoc fuit rectum, parenthesis; quasi
dicens: Fuit et iustum, ut qui tam crudele tormentum aliis
paraverat, ipse primitus experiretur), mugiebat primo cum voce
afflicti; ita quod, quamquam esset de ere, tamen ipse apparebat a
dolore transfixus, idest percussus, vel punctus; sic, quia non
habebat viam neque foramen, idest quia nondum erat aperta flamma
a principio, in suo |linguagio~, idest idiomate (ipse loquebatur
latine, ubi Ulixes loquutus erat grece, ideo Dantes non poterat
sibi loqui), convertebantur verba |grama~, idest egra, vel
dolorosa.

	|16-24.~  Sed postquam captaverunt suum viagium, idest
iter, super punctam, idest acutam, de flamma, dando ei illum
|guizzum~, idest motum, quem dederat lingua in eorum |passagio~,
idest transitu, audivimus dici: O tu, cui ego dirigo vocem, et
qui loquebaris nunc lombarde, idest lombardice, dicendo, |issa~,
idest nunc, recede, plus te non, idest |adizzo~, irrito, provoco,
requiro.  Comes loquitur Virgilio, quia nondum audierat Dantem
loqui, quasi dicens: Nescio aliter quis sis, nisi quod nosco per
vocem, quod tu es Lombardus.  Fecit exordium quasi dicens: O tu,
Virgili, qui fuisti lumen lingue latine, quamquam ego venerim
forte aliquantulum tardus, vel tarde, non te tedeat remanere ad
loquendum mecum: videas quod non tedet me, et ardeo.  Vult dicere
comes Guido: Quamquam tu tempore tuo fueris florens, et
scripsisti de pluribus, si ego fuissem ante te, etiam de me
scripsisses, quia multa feci, propter que de me etiam
scripsisses.  Vere iste comes Guido fuit valens; ymo ego credo:
quia vidi Chronicam comitum Montis Feretri, sive de Urbino, et
inveni mirabilia de isto comite Guidone.  Hic genuit comitem
Fredericum antiquum, qui fuit solempnis homo; qui comes
Fredericus antiquus genuit comitem Nulfum, nobilem virum; qui
comes Nulfus genuit comitem Fredericum novellum; qui comes
Fredericus novellus genuit comitem Antonium et fratres suos. 
Comes Antonius genuit comitem Guidantonium et sorores, qui nunc
nobilis et notabilis dominus, et nunc per Dei gratiam est dominus
Urbini, Callii, Eugubii, etc.  Redeundo ad primum comitem
Guidonem antiquum, de quo hic loquitur auctor, dico quod ipse
fuit excellens dominus: fuit dominus Urbini et illarum terrarum,
quarum est dominus modo iste qui vivit: fuit dominus Forlivii et
multarum terrarum, et credo quod in astutia ipse fuit
excellentior Ulixe.  Ideo Dantes hoc dicit, quasi dicens: Feci
tanta, quod unusquisque bene potuisset scribere de me et de
factis meis; ideo expecto te ut loquar, et ardeo.

	|25-30.~  Si tu primus nunc in istum carcerem cecum
cecidisti ab illa dulci terra, idest Romandiola (et illa questio
facta est diu et declarata, quod non est in tota Ytalia dultior
pars, non est ullum frustrum terre dultioris, quam sit
Romandiola; et causas assignarem, sed essem suspectus, quia sum
de Romandiola etiam ego), latina, unde meam culpam totam reco,
idest reporto; dic michi, si Romandioli habent pacem vel guerram,
quia ego fui de montibus ibi intra Urbinum et iugum, a quo, idest
unde, Tiber |se disserra~, idest descendit, vel oritur, sive
emanat.  Tangit locum sue originis et sui dominii et quasi
confinia.  Solet queri, quare comes Urbini iste, scilicet comes
Guido, petat de Romandiola, cum Urbinum non sit de Romandiola;
nam ille, qui regit Marchiam, communiter solet habere illum
titulum: Marchio Marchie Anconitane, capitaneus Urbini et rector
Masse Trabarie.  Preterea, est unum flumen, quod vocatur Folium,
sive Folia, quod fluit prope Urbinum per quinque milliaria
lombardica, et fluit intra Arriminum et Urbinum, et dividit
Romandiolam a Marchia Anconitana: intrat in mare intra menia
civitatis Pensauri: modo Urbinum est ultra istud flumen, dictum
Folium, vel Folia.  Dicendum est hic, quod mons Feretri, sive
Feltri, est unus mons altus, rotundus, qui in circum est bene per
duo milliaria; super quem montem una est civitas, que vocatur
civitas Sancti Leonis, satis male habitata, cuius civitatis
dominabatur iste comes Guido; et sic dominati sunt pluribus annis
sui successores: et sic circum illum montem sunt multa castra,
quorum ipse comes fuit dominus, et sui successores similiter. 
Modo illa civitas Sancti Leonis est sub dominio magnifici domini
mei Karoli de Maletestis, domini Arrimini, etc.  Ista civitas
Sancti Leonis bene est in Romandiola, et in comitatu istius
civitatis Sancti Leonis est unum castrum, quod vocatur Penna de
Billas, unde prius fuit origo magnificorum dominorum meorum de
Maletestis quam de Veruclo, de quo dicetur infra in isto
capitulo.  |Giogo~: idest iugum, idest quod iugum alpium dividit
Tusciam a Romandiola.

	|31-33.  Io era giuso ancora.  Ego eram infra adhuc~: hec
est secunda pars huius capituli, in qua ponitur responsio facta
predicto spiritui.

	|34-39.~  Ego eram infra adhuc intentus et inclinatus,
quando meus dux me temptavit ad costam, idest ad latus, idest a
latere, dicendo: Loquere tu, quia iste est latinus; ideo incumbit
tibi loqui cum isto, qui est latinus.  Cum Ulixe non potuisti
loqui, quia nescis ydioma grecum, sicut ego scivi et scio: nam
Ulixes est grecus.

	|40-42.~  Et ego qui habebam iam promptum responsum, sine
dilatione loqui cepi: O anima, que es ibi infra absconsa, (quasi
dicat, nescio quis sis), Romandiola tua non est nec fuit unquam,
scilicet postquam habuit tyrampnos, extra manus tyrampnorum, sive
|guerra~ in corde suorum tyrampnorum; sed in publico nullam nunc
ibi dimisi.  Verum est quod tunc actualiter, scilicet in
millesimo tercentesimo anno, quando Dantes descendit ad Infernum,
nulla guerra publica erat in Romandiola.  Primo igitur describit
Ravennam, quia antiquitus fuit civitas regalis et nobilis valde. 
Quando Dantes incepit et composuit istum librum, dominabatur in
civitate Ravenne unus dominus Guido de domo Polente, homo magne
scientie et prudentie, qui semper dabat provisionem ipsi Danti;
et demum, quando Dantes moriebatur, ille dictus dominus Guido
fecit corpus ipsius Dantis in loco Fratrum Minorum de Ravenna
honorifice sepeliri, et fecit ipse dominus Guido unum pulchrum
sermonem in laudem auctoris.  Prope Ravennam super littus maris
est una civitas, distans a Ravenna per quindecim milliaria, que
vocatur Cervia, cuius civitatis, scilicet Cervie, tunc dictus
dominus Guido erat dominus.  Modo talis civitatis, scilicet
Cervie, est dominus Karolus de Maletestis.  Modo arma illorum
dominorum de domo Polenta, est una aquila semialba et semirubea. 
Tunc ad textum.  Ravenna stat sicut stetit per multos annos:
aquila de Polenta, idest dominus Guido de Polenta, qui habet pro
arma aquilam, eam covat, idest fovet, ita quod Cerviam recooperit
suis vannis, idest etiam Cervie dominatur.  |Vanni~ sunt quedam
penne in summitatibus alarum accipitris, vel etiam aliarum avium. 
Incipit auctor a Ravenna, que (si Cronice, quas vidi, sunt vere)
est antiquior civitas Ytalie, et forte de numero primarum
civitatum mundi.  Fuit nobilissima civitas super littus maris,
licet modo distet a mari per duo milliaria et amplius.  Preterea,
illa civitas habet cardinales, et nulla alia civitas mundi habet
pro canonicis cardinales, nisi Ravenna: et quia ipse auctor multa
beneficia recepit ab eadem, ideo incepit ab illa.

	|43-45.~  Demum fecit mentionem de Forlivio.  Nota quod
illi de Ordalaffis habent pro arma unum leonem cum branchis
viridibus, et illi de illa domo de Ordalaffis tunc dominabantur
in Forlivio.  Item nota, quod in millesimo ducentesimo octogesimo
septimo papa Martinus del Torso, valde gulosus, quando Karolus
primus venit in Ytaliam, voluit facere reacquiri Romandiolam,
oppressam a tyrampnis, maxime Forlivium, oppressum ab isto comite
Guidone prescripto; et habuit unum solempnem militem Franzigenam,
nomine dominum Ioannem de Ripa, valentissimum militem, et fecit
eum comitem Romandiole, et dedit ei octingentos milites
Franzigenas, et misit eum Faventiam, ubi fuit optime receptus. 
Ivit Forlivium: non fuit receptus: quapropter ipse obsedit
Forlivium, ubi erat comes Guido dominus; et quia nihil potuit
facere in Forlivio, rediit Faventiam.  Interim factus fuit unus
falsus duplex tractatus.  Nam quidam, bene omnia sciente domino
comite Guidone, obtulit se daturum unam portam Forlivii, scilicet
illam per quam intratur quando quis venit de Faventia, isti
domino Ioanni de Ripa, comiti noviter facto Romandiole.  Tractatu
ordinato, uno mane, in kalendis maii, iste dominus Ioannes, comes
Romandiole, cum octingentis suis Franzigenis militibus, veniens
prope Forlivium, divisit milites suos in duas partes, quarum unam
relinquit prope unam quercum, precipiens eis ne recederent inde
donec audirent finem; quoniam si male succederet eis, omnes
de[be]bant redire ad illam quercum: tandem cum aliis sotiis
assumptis intravit per illam portam in Forlivium, et comes Guido
exivit per aliam, simulans se fugere, et ivit ad quercum, et
devicit omnes illos qui erant apud quercum, et statim rediit ad
portam per quam intraverat ille dominus Ioannes, et intravit, et
omnes Franzigenas, qui intraverant, interfecit.  Et ille dominus
Ioannes vix in paucissimis evasit, et tunc corpora illorum
Franzigenarum fuerunt adunata in platea Forlivii, et factus unus
acervus fuit satis magnus de illis corporibus.  Terra, que iam
fecit longam |provam~, idest pugnam, (hec est Forlivium) et de
Franzigenis fecit sanguineum cumulum, vel ^stragem~ (quia illa
corpora Gallicorum accumulata in platea Forlivii, erant sanguine
madida), sub branchis viridibus reperitur; idest sub dominio
illorum de Ordalaffis, qui habent pro arma branca leonis de
colore viridi.

	|46-48.~  Iam transfert se ad civitatem Arrimini, ubi
tunc dominabatur Maletesta antiquus et Maletestinus.  Ille
Maletesta antiquus fuit avus dominorum Maleteste, etiam dicti
|Vecchio~ (idest antiquus, et dominus), et Galeoti, patris
presentium dominorum nostrorum, Karoli, domini Pandulfi, et
Maleteste de Zesena.  Isti fuerunt satis antiquitus de Penna
Billorum, ut supra dictum est, castro in Monte Feretro. 
Veruchio, idest Veruculum, est unum solempne castrum in comitatu
arriminensi, distans ab Arrimino per decem milliaria, ubi
abitaverunt antiqui Maleteste, ex quo discesserunt a Penna
Billorum, longo tempore, et inde de Veruculo venerunt Arriminum,
et facti sunt domini Arrimini; et placet auctori hic denominare
Maletestas a Veruculo castro, dicens: Mastinus vetus et novus de
Veruculo, sive de Veruchio, qui fecerunt de Montagna malam
gubernationem, ubi solent, idest faciunt de dentibus suggimentum;
idest ubi solent dominari.  Iste Mastinus cepit unum nobilem
virum de Arrimino, nomine Montagnam cum multis aliis, et posuit
in carceribus, in quibus mortui sunt omnes.  Hoc fecit in
Arrimino, ubi ipsi Maleteste suggunt et mungunt.

	|49-51.~  Demum auctor transfert se ad civitates Faventie
et Imole simul.  Non nominat eas nomine proprio; sed nominat eas
a nominibus fluviorum, quorum unus vocatur Lamone, qui currit per
Faventiam; alter vocatur Santerno, qui fluit per Imolam.  Iste
Santernus antiquitus vocabatur Natrinus, secundum Plinium. 
Sciendum, quod Maginardus Paganus (fuit tale nomen suum) demissus
a patre suo Pagano, sic vocato, pupillus, idest moriente patre,
erat pupillus.  Modo inter comitatum Imole et territorium
Florentie est contracta que dicitur ^el Podere~, idest possessio
Paganorum.  Pagani fuit una nobilis domus, que ibi possidebat
multa castra; unde imaginans iste Paganus, quando dimictebat
filium suum pupillum, inter dominium Ubaldinorum, qui sunt
nobiles in Alpibus, ex una parte, et ex alia dominium comitum
Guidonum, et alia parte erant tyrampni de Romandiola; ideo
assignavit in tutorem dominium Florentinum, idest civitatem
Florentie, sive Comune.  Florentini propter habere illum passum,
susceperunt curam pueri, et usque ad etatem adultam fideliter
substinuerunt puerum; et propter istud beneficium Maginardus
semper fuit obligatus Comuni Florentie: qui fuit etiam dominus
Forlivii; sed tempore auctoris iam amiserat: ideo Dantes nihil
dicit de eo.  Nam Dantes ubique, extra Florentiam erat affectatus
parti gebelline; sed in Florentia semper tenuit partem guelfam. 
Civitas Faventie, Alamonii, idest Faventia, et Santerni, idest
Imola, conducit leunculos de nido albo, qui mutat partem ab
estate ad yemem.  Nota quod tunc temporis, quando auctor
componebat opus istud.  Maginardus de Suzinana dominabatur in
civitatibus Faventie et Imole.  Arma illius Maginardi erat unus
leunculus blavus, idest azzurrinus, in campo albo, et iste
Maginardus tenebat in Alpibus partem gebellinam, et in Romandiola
guelfam.  Modo Alpes sunt ad partem estatis, idest ad meridiem;
in Romandiola vero ille duo civitates, scilicet Faventie et
Imole, sunt versus partem aquilonarem; quam partem auctor vocat
yemem: ideo dicit quod leunculus, idest Maginardus, qui habebat
leunculum, scilicet azzurrinum in campo albo, conducit, idest
regit, illas duas civitates; qui leunculus, scilicet Maginardus,
mutat partem gebellinam, quam tenet in estate, idest in illis
castris, que tenet ultra Alpes versus meridiem, ad yemem, idest
in Faventia et Imola, que sunt ad partem yemis, idest ad
Aquilonem.

	|52-54.~  Item nunc vertit se auctor ad Zesenam, iuxta
quam fluit unum flumen, quod vocatur Savio, quod balneat muros
civitatis Zesene.  Ista civitas est sita, partim in colle, partim
in plano; et tunc ista civitas regebatur a populo et non a
tyrampnis, esto quod cirumcirca ipsam esset dominium tyrampnorum. 
Ideo dicit auctor: Et illa, scilicet civitas, cui Savio, idest
fluvius, balneat |fianco~, idest ilia, subaudi muros; sic, sicut
ipsa sedet inter planitiem et montem, inter tyrampnidem vivit et
statum |franchum~, idest securum, vel liberum.

	|55-57.~  Nunc, quis es, te precor quod nobis narres: non
sis durus plus quam alius fuerit, si nomen tuum in mundo teneat
frontem, idest habeat famam, duret.

	|58-63.  Poscia che el fuoco.  Postquam ignis~: hec est
tertia pars huius capituli, in qua auctor introducit istum
spiritum ad manifestandum se et vitam suam.  Postquam ignis
aliquantulum rugiit, murmuravit, modo suo, idest more, summitatem
suam movit hinc inde, et postea dedit talem flatum, idest emisit
talem vocem: Si ego crederem quod meum responsum esset, idest
factum, persone, que unquam rediret ad mundum, ista flamma staret
sine pluribus excussionibus, idest non plus loqueretur.

	|64-72.~  Hic videtur, quod comes Guido nolit famam, ymo
quod timeat: dic quod verum est.  Et causa est, quia iste
recidivavit, idest relapsus est: postquam ceperat habitum Beati
Francisci, et penituerat eum suorum peccatorum, et dederat se
penitentie, rediit ad astutias suas; quod est sibi ad infamiam. 
Nota quod iste comes Guido in senectute sua habuit conscientiam;
et ductus penitentia, intravit Religionem Beati Francisci, et
bene se habebat et vivebat secundum Regulam Beati Francisci. 
Evenit quod papa Bonifatius octavus habebat guerram cum illis de
Columpna, et sepe tentaverat expugnare Penestrinum, civitatem
quamdam in Campania, valde fortem.  Non potens, nec valens quovis
modo expugnare, memor morum dicti comitis Guidonis, iam Fratris
Ordinis Minorum, misit pro eo, qui reverenter accessit.  Quo
accersito, papa dixit ei: Doce me modum et viam, unde possum
expugnare et habere Penestrinum.  Iste comes Guido excusabat se,
dicens: Pater Beatissime, ego dimisi mundum pro Deo: ego nollem
reintrare mundum iterum.  Tunc papa dixit: Tu debes et teneris
facere id quod tibi precipimus: nos habemus claves celi et regni
celorum: ex nunc te absolvimus ab omnibus peccatis tuis.  Et
sicut Constantinus leprosus petiit consilium, unde posset
liberari a lepra sua; sic Bonifatius papa petiit ab isto comite,
scilicet Fratre Guidone, quod posset habere intentum suum,
scilicet expugnare et obtinere Penestrinum.  Tandem iste dedit
sibi consilium fraudulentum; scilicet quod faceret longa et larga
pacta cum illis de Columpna, et habito intento, nihil observaret
de promissis.  Et sic factum est.  Modo, secundum fictionem
auctoris, iste comes, scilicet Frater Guido, nunquam fuit
confessus de isto peccato, scilicet de consilio fraudulento. 
Tempore mortis sue, quando obiit, non fuit confessus, quia non
credebat oportere confiteri, ex quo papa pepercerat sibi omnia
peccata sua, que facturus erat circa materiam quesiti a papa. 
Sanctus Franciscus veniebat pro anima sua: sed unus dyabolus
dixit Beato Francisco: Iste est meus, quia, ex quo consilium
fraudulentum Bonifatio octavo dedit, et nunquam fuit confessus,
nec unquam penituit eum, meus est, quia in peccato obiit mortali. 
Et sic dyabolus portavit spiritum istum ad istum locum penarum. 
Sed quia nunquam de isto fundo rediit aliquis, si audio verum,
sine timore infamie, tibi respondeo: Ego fui homo armiger et
postea fui Cordelerius, idest Frater Minor (sic vocant Gallici
Fratres Minores, Cordelerios: sic dicuntur a cordula, qua
cinguntur), credendo sic cinctus facere emendam, idest emendare
me a peccatis meis.  Et certe credere meum veniebat integrum,
scilicet quod sic fuisset (audivi quod quidam solempnis homo de
Maletestis, nomine dominus Pandolfus, habuit dicere: Comes Guido
de Urbino factus est Frater Minor; caveamus ne fiat Guardianus
Arrimini), nisi esset grandis presbiter, idest papa, quem male
apprehendat, qui me remisit in primas culpas: et qualiter et
quare volo quod me intelligas.  Scilicet papa Bonifatius, quem
mala apprehenderunt, quia miserrime moriebatur.

	|73-78.~  Dum ego forma fui de ossibus et pulpis (idest
dum vixi), quam mater michi dedit, opera mea non fuerunt leonina,
sed vulpina; idest non fui valens in armis, sed bene fui astutus;
et de mea astutia et malitia ivit fama usque ad extremum
Occidentis.  |Avisamenta~, idest argumenta, et coopertas vias,
ego scivi omnia, et ita duxi eorum artes, quod ad fines terre
sonus exivit, idest ubique sonuit fama mea: idest fui
astutissimus et subtilissimi ingenii.

	|79-90.~  Quando me vidi devenisse in illam partem mee
etatis, scilicet antique, ubi, idest in qua parte etatis,
quilibet deberet deponere vel eta{s} recolligere sartas, idest
funes; idest, moraliter loquendo, dirigere cor versus Deum, et
relinquere mundum (pulchra metaphora: bonus mercator nauticus,
quando diu ivit per mundum, per tot incommoda, debet appetere
velle venire ad portum salutis: ita homo antiquus debet cogitare
de portu salutis, scilicet finire bene in gratia Dei, deponere
scilicet vanam gloriam mundi et inflationes seculi presentis;
quia, teste Salomone, Ecclesiastes primo capitulo: Vanitas
vanitatum et omnia vanitas: ita quod conversio istius comitis
fuit facta bono et recto corde: audivi quod iste comes Guido, dum
erat Frater Minor, cum sacco ibat pro pane ostiatim per totam
civitatem Ancone); id quod prius michi placebat, tunc displicuit,
et penitentem et confessum me reddidi, idest reduxi me ad Deum,
heu misero michi! et michi profuisset, nisi princeps novorum
Phariseorum (vocat hic Papam novum principem novorum Phariseorum
propter effectum operum malorum), habens |guerram~ prope
Lateranum, et non cum Saracenis, nec cum Iudeis (dicitur autem
Phariseus a ^phares~, quod est divisio, quia sacerdotes et
pharisei, sive religiosi, divisi sunt et separati ab aliis
hominibus, tam in victu quam in vestitu: preterea pharisei male
interpretabantur legem Dei; sicut faciunt hodie plurimi
sacerdotes) quod, idest sed, quilibet inimicus suus erat
christianus, et nullus steterat ad vincendum Acrim, sive Achon,
sive Ptolemaidam (est una civitas in Suria, distans a Ierusalem
per sexaginta milliaria), nec mercator in terra Soldani.  Contra
illos, scilicet Saracenos, vel contra illos qui pugnaverunt
contra Acrim, contra illos qui fecerant mercantias cum
Christianis, scilicet qui venderent illos, licitum esset pugnare. 
Nota quod in millesimo ducentesimo nonagesimo primo, civitas
Acri, que antiquitus fuit valde nobilis civitas, et vocabatur
Achon, aliquando Ptolemaida, capta fuit a Saracenis; que civitas
erat in littore maris inter montem Carmeli et civitatem Berich,
sive Barchi, in Palestina, in terra Promissionis, sive sancta. 
Saraceni ceperant in illo tempore omnes terras circum circa, de
manibus Christianorum, preter Achon, sive Acrim: nam in partibus
illis erant multa dominia Christianorum, quia ad expugnandum et
ad vincendum Terram Sanctam iverunt diversi Christiani: Galli,
Anglici, Theutonici, Ungari, Ytalici, etc.; et receperunt bene
triginta civitates.  Tandem in processu temporis Saraceni
receperunt omnes illas terras de manibus Christianorum, preter
Acrim, in qua erant bene viginta milia hominum armorum
christianorum, et tunc maxime stabant ibi milites Templi Sancti
Ioannis.  Cum autem Christiani fecerint treguas cum Saracenis, et
sic starent diu, homines armorum christiani, non habentes
stipendium, inceperunt invadere stratas et vias publicas, et
robare Saracenos, quod fuit reportatum Soldano Babilonie, qui,
congregato quasi innumerabili exercitu, venit contra istam
civitatem Acri, et obsedit eam.  Erat autem ibi unus miles
Templi, valde audax, prudens et fortis, qui sua prudentia
reparabat ad omnia mala, que faciebant Saraceni; quia iam
ceperant ipsi Saraceni disrumpere muros civitatis.  Hic miles
fuit vulneratus cum una sagipta ven[en]ata, et mortuus est.  Quo
mortuo, nemo Christianorum sciebat regere; unde unus fugiebat una
die, alter alia, et sic civitas remansit sine defensione.  Unde
Saraceni ceperunt civitatem Acri: et sic et taliter evenit, quod
preter mortuos, qui fuerunt valde multi, bene quadraginta millia
animarum fuerunt ducte in perpetuam servitutem; ita quod
Christianitas recepit magnum dampnum, detrimentum et verecundiam. 
Saraceni succenderunt civitatem Acri, ne unquam esset amplius
receptaculum Christianorum.  Hoc creditur evenisse propter multa
abbominabilia, que commictebantur ibi per Christianos.

	|91-93.~  Contra Christianos apparet auctori quod non
esset bene licitum Pape pugnare; ideo subiungit auctor: Nec
summum officium, nec sacros ordines, respexit in se, nec in me
illud capistrum, quod solebat facere suos |cinctos~
macilentiores, idest solebat facere Minores macilentiores, idest
prudentiores ad talia operandum, quia solebant esse pauperes et
sobrii: hodie sunt nimis pingues et superbi.

	|94-99.~  Sed sicut Constantinus quesivit Silvestrum
intra Siractim ad liberandum eum de lepra, sic me quesivit in
magistrum, ad liberandum eum de sua superba febre.  Consuluit me;
et ego tacui, qui verba sua apparuerunt michi ebria, idest vana,
stulta.  Nota quod tempore Constantini imperatoris sedebat
Sanctus Silvester papa in sede apostolica, qui Constantinus erat
leprosus.  Consultum fuit sibi, ut balnearetur in sanguine calido
infantium; et conductis multis parvulis innocentibus cum matribus
eorumdem, ut iugularentur simul omnes, et fieret balneum de
sanguine calido eorumdem ipsi imperatori, matres plorabant et
alta voce lamentabantur ululantes.  Audiens autem voces mulierum
plorantium et matrum ululantium, interrogavit imperator quid
esset hoc.  Dictum fuit sibi, quod ille clamor fiebat per matres
illorum infantium qui erant interficiendi, etc.  Tunc ait
imperator: Nequaquam hoc fiet, ut pro sanitate mea, qui sum
leprosus, interficiantur tot innocentes.  Nec permisit necari
infantes.  Tunc, nocte sequenti, cum se sopori dedisset, vidit in
sompnis Sanctos Apostolos, Petrum et Paulum, qui predixerunt
sibi, ob pietatem observatam ne pueri infantes interficerentur,
quod micteret ad montem Siractim, quoniam in eo latebat papa
Silvester, qui eum sanaret a lepra.  De mane vigilans, et memor
visionis quam habuit in sompnis, misit ad montem Siractim, qui
est unus mons supra Tyberim, distans a Roma per triginta
milliaria, nuncios, qui ibi inventum papam Silvestrum acersierunt
eum et conducerunt Romam ad presentiam ipsius imperatoris.  Qui
cum perductus esset coram Cesare, requisitus ab imperatore,
quomodo posset sanari a lepra, docuit Cesarem modum sanitatis, et
baptizavit Cesarem, et sanatus est.  Nunc dicit auctor: Sed sicut
Constantinus quesivit Silvestrum intra Siractim, idest intra
montem sic vocatum, ad liberandum eum de lepra; sic me quesivit
iste, idest magistrum, ad liberandum ipsum de sua superba febre. 
Superba febris pape Bonifatii erat ira, qua erat accensus contra
Columpnenses; quia ipse Bonifatius erat inimicus ipsorum in
tantum, quod deposuerat duos cardinales de domo de Columpna et
privaverat cappello cardinalatus, qui ibant et fugiebant ipsum
Bonifatium quocumque poterant.  Aliqui dicunt, quod iste
Constantinus, qui fuit curatus de lepra a Sancto Silvestro, fuit
de Anglia, et in suo imperio mirabiliter persequebatur
christianos; ideo Sanctus Silvester latebat cum multis
christianis in monte Siractim.  Sedit super ducentos annos post
Sanctum Petrum; idest a tempore Sancti Petri usque ad Beatum
Silvestrum fluxerunt ducenti anni.  Papa Bonifatius obsederat
Penestrinum, unde requisivit consilium, quomodo posset
exterminare domum de Columpna.  Elegit in suum consiliarium, et
volebat, quod iste comes, Frater scilicet Guido, deponeret abitum
religiosum Sancti Francisci, et esset capitaneus.  Quod nequaquam
voluit facere: sed dedit consilium pape, scilicet quod simularet
velle recipere Columpnenses ad misericordiam, et promicteret se
facturum multas gratias domui de Columpna.  Et sic fecit papa
Bonifatius.  Promictendo multa, habuit eos in manibus, et statim
fecit capi Ioannem de Ciecano, de quo ipse papa magis timebat:
quo capto, omnes amici Columpnensium ceperunt fugere, et sic
habuit victoriam papa de illis de Columpna propter consilium de
fraudulentia, quod dedit comes, scilicet Frater Guido, ipsi. 
|Ebre~, idest ebrie, idest dissone, quia non conformabantur
intentioni mee, quia eram religiosus effectus, et tali[a] facere,
scilicet uti armis, non licebat michi, nec Ordini meo.

	|100-105.~  Et postea dixit michi: Tuum cor non
suspicetur: ex nunc te absolvo; et tu doceas me facere, quomodo
Penestre, scilicet civitatem sic dictam, ad terram prosternam. 
Celum ego possum claudere et aperire, sicut tu scis; ideo sunt
due claves, quas meus antecessor non habuit caras.  Iste
antecessor erat papa Celestinus, qui renunciavit papatum, ut
dictum fuit in capitulo tertio istius Comedie.

	|106-111.~  Tunc me impulerunt argumenta gravia, ubi
tacere meum fuit apprehendi peius.  Quia decreveram tacere, et
non respondere: postquam respondi, et dedi sibi tale consilium,
quod fuit sequutus, ideo sumpsi peius, quia melius per me
tacuisse fuisset.  Et dixi: Pater, postquam tu me lavas ab illo
peccato, in quod nunc cadere debeo, longum promictere cum
observatione brevi, idest multa promictere et pauca observare, te
facient triumphare in alto solio, idest victoriam habebis.

	|112-120.  Franciscus venit postmodum.  Francesco venne
poi~: hec est pars quarta huius capituli, in qua comes Guido
narrat suam dampnacionem, dicens: Franciscus venit postmodum,
statim sicut fui mortuus, pro me.  Nota quod revelatum est cuidam
Fratri spirituali, in monte Alverne, a domino Iesu Christo,
quomodo, quando aliquis Frater Minor moritur, subito Sanctus
Franciscus permissione divina vadit obviam anime illius.  Sed
unus ex nigris Cherubinis, idest demonibus, qui ceciderunt de
ordine Cherubim, dixit, scilicet Sancto Francisco: Non portes,
scilicet eum comitem, non facias michi iniuriam: venire debet
infra, idest ad Infernum, ad meos |mischinos~, idest miseros
peccatores, ex eo quia dedit consilium fraudulentum, a quo,
scilicet consilio, usque nunc, semper fui ad crines eius: idest
ex quo dedit tale consilium, non discessi ab eo, sed semper habui
eum in balia mea.  Quod probat sic.  Penitentia est peccata
preterita plangere, et iterum plangenda non commictere, quantum
est possibile humane fragilitati: ergo etiam non est possibile
hominem penitere peccati futuri, seu faciendi: qui absolvi non
potest ille, qui non penitet: nec penitere et velle, scilicet
peccare, insimul potest fieri, propter contradictionem, que id
non consentit.

	|121-123.~  Heu michi dolens, quantum me escussi,
scilicet quia non potui me excusare, quando ipse me cepit,
dicendo michi: Forsan tu non cogitabas, quia ego loycus essem! 
Quasi dicens: Tu usus fuisti multa loyca in mundo, in vita tua;
sed ego, demon, scivi plus quam tu.

	|124-132.~  Ad Mynoem, scilicet iudicem Inferni, me
portavit; et ille |attorsit~, scilicet cingendo se, ut habetur in
quinto capitulo huius Inferni, octo vicibus caudam ad dorsum
durum, quia debebat portari ad circulum octavum; et postquam,
propter grandem rabiem, illam, scilicet caudam, momordit (talis
est actus conscientie, que mordet), dixit: Iste est de reis ignis
furi, idest de peccatoribus qui tormentantur in igne tamquam
latrones, quia ille ignis furatur et abscondit animas.  Ex quo,
ubi vides ego sum perditus; et ita vestitus, idest tali flamma,
incensus, eundo me |rancuro~, idest doleo et lamentor.  Quando
suum dictum ipse complevit, flamma, dolorando, recessit,
torquendo hinc et inde percutiendo cornu acutum.

	|133-136.~  Nos transivimus ultra, et ego et dux meus
super scopulum, idest super pontem none bolgie, usque ad alium
arcum qui cooperit fossum, in quo solvitur |fio~, idest debitum
peccati et fraudis, ab hiis, qui commictendo, idest
transgrediendo, sive seminando scandala et mala, acquirunt onera
tormentorum, idest merentur tormentari tali modo.

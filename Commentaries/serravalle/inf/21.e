	|SUMMARIUM.~  In vicesimoprimo capitulo, quod incipit:
^Sic de ponte in pontem~, auctor describit penam baractariorum,
quam continuabit per duo capitula cum dimidio.  Pena
baractariorum talis est.  In ista valle bulit pix nigra,
fortissime buliendo, in tantum quod sepe superascendit in altum
illa pix sic buliens.  Et ponit exemplum quomodo illa pix nigra
bulit.  Nam in arsenata, idest in loco, ubi fiunt naves, galee,
et preparantur ea que sunt necessaria ad navigandum, civitatis
Venetiarum, ubi fiunt remi, vela, sartie, sive ligamina, fiunt
tymones, etc., sic bulit sepe pix tenax nigra propter resarcire,
idest reparare, naves non sanas, etc.: sic hic in hac valle bulit
pix, in qua immerguntur baractarii.  Et multi demones vadunt et
circuunt istam vallem, in qua, in pice, buliunt baractarii, et si
quis vellet aliqualiter inde exire propter refrigerari, subito
dyaboli cum uncis ferreis cruciant eos baractarios, sic se
extraentes extra picem bulientem.  Respiciens autem auctor in
ista pice, vidit unum dyabolum, portantem unum civem Luccanum,
qui fuerat maximus baractarius.  Et quia periculosum erat hac
transire, ideo Virgilius persuasit auctori, ut se absconderet,
quousque ipse loqueretur istis demonibus, qui stant ad custodiam
istius vallis.  Et sic fecit.  Auctor abscondit se: Virgilius
ivit ad loquendum cum illis demonibus, quibus dixit, quod iter
suum erat fatatum a Deo; ideo illi non poterant impedire tale
iter.  Et sic illi demones supersederunt.  Et tunc Virgilius
vocavit auctorem, qui aliquantulum latuerat.  Tamen Dantes
timebat, ne demones rumperent facta pacta.  Et unus demon qui
vocabatur Malacoda, loquens cum Virgilio, dixit: Si vultis ultra
ire, vadatis per istam partem (quam ostendit); et tamen male
docebat viam, et menciebatur quod illa esset bona via.  Et dixit
adhuc: Ego micto decem de meis sotiis: ite cum eis, quia erunt
vobis boni sotii.  Et vocavit decem, scilicet, Alichinum,
Calcabrinam, et Cagnatium, et Barbariciam, Libichoccum,
Dra[ga]gnatium, Ciriaccum sannutum, Graffiacanem, Farfarellum et
Rubican[t]em pazzum.  Sunt nomina decem demonum.  Decem isti
ibant simul, nec habebant aliud instrumentum ad sonandum, nisi
quod stringendo linguam, sequebantur Barbariciam, qui trullando
ambulabat.  Omnia ista sunt notanda: scilicet, quare placuit
Virgilio quod auctor aliquantulum lateret; quomodo illi ut canes
insurrexerunt contra Virgilium; quomodo Virgilius dixit eis, quod
suum iter erat fatatum a Deo; quomodo isti demones docebant
Virgilium non interrogati, et quare iste persuasit eis, quod
irent cum illa sot[ie]tate, et quare posita sunt hic illa
extranea nomina demonum, etc.  Nota quod baractarii cum pexima
intencione loquuntur.  Nam, baractaria mediante commictuntur
multa mala: ideo bonum est quod nemo se pallificet ubi sunt
baractarii; quia ipsi cognoscentes et videntes homines divites et
pecuniam habentes, subito parant insidias.  Ipsi etenim
baractarii semper stant attenti ad rapiendum et baractandum. 
Secundo, sunt sicut canes crudeles, et crudeliores canibus,
quando habent aliquem in suis manibus, ut possint rapere.  Bonum
est ut cum astutia te[r]reantur baractarii, sicut fecit
Virgilius, quando dixit quod a fato erat suum iter.  Nota etiam,
quod sepe baractarii docent viam falsam, ut viatores incidant, in
quibusdam periculosis passibus, in manibus eorum, vel suorum
sotiorum.  Sic etiam aliquando baractarii fingunt se ituros ad
aliquem locum, et appetere sotietatem, quam intendunt capere,
rapere et depredari.  Nomina autem terrentia et crudelitatem
importantia sibi invicem imponunt, ut Spoliachristum, Malafacies,
Desperatus, Raptorbonorum, Incendiarius, etc.  Demum, quando
habent captivum in manibus suis, unus fingit se velle iuvare
captum, et tamen facit contrarium, etc.  Stringunt linguam cum
dentibus, ut non loquantur aperte, nec intelligantur, etc.

	|Proemio.~  ^Cos@i di ponte in ponte.  Sic de ponte in
pontem~: istud est vicesimumprimum capitulum Inferni, in quo
auctor tractat de quinta specie fraudis, scilicet de baractaria. 
Baractaria hic non accipitur pro ludo taxillorum, non: pro vitio,
quo baractarii utuntur, qui pro pecunia vendunt officia, vel
negligunt iustitiam, et decipiunt dominos vel Comunitatem suam. 
Dividitur autem istud capitulum in quatuor partes.  Quarum in
prima describit, in generali, penam baractariorum.

In secunda, que incipit ibi:

     Mentre laggi@u fixamente;
     Dum illic infra,

describit unum demonem, qui portat unum spiritum modernum, multum
involutum in hoc vitio baractarie.

In tertia, que incipit ibi;

     Lo buono maiestro;
     Bonus magister,

ostenditur quomodo Virgilius et ipse appulerunt ad istos
tormentatores sine offensione.

In quarta, que incipit ibi:

     Poi disse a noi;
     Postea dixit nobis,

dicit auctor, quomodo fuit data eis scorta unus dux, qui
conduceret ipsos per istam bolgiam.

	|1-3.~  Primo igitur auctor, continuando dicta dicendis,
dicit: |Cos@i~, sic, de ponte in pontem euntes scilicet, aliud
loquendo, quod mea Comedia cantare non curat, venimus et
tenebamus culmen, scilicet pontis, quando [etc.]. |Comedia~: sic
vocavit auctor librum istum.  Quoniam multa veniebant ad mentem
auctoris circa materiam pretactam, scilicet quia trahebatur ab
ista alia materia, non curavit plus dicere de prima. |Culmen~: in
cacumine.

	|4-6.~  Quando resedimus, ut videremus aliam fixuram
(idest ad considerandum et speculandum penas istius loci
alterius) Malibolgie, et altos planctos vanos (idest vane
deploratos quia nihil prodest ibi plorare); et vidi illam
mirabiliter obscuram.  |Mirabiliter~, notanter, dicit; quia de
sui natura obscura est; secundo, est obscura propter picem
nigram; tertio, propter demones nigros qui sunt ibi.  Auctor vult
modo describere penam baractariorum in generali, que est ista:
quod baractarii sunt submersi in pice nigra, bulienti et tenaci,
et circumstant demones cum uncis ferreis; et si quis
baractariorum, ad alleviandum penam, exiret ad modicum de pice,
subito demones eum uncinant, decoriant, dilaniant.  Pix est
nigra; baractariorum vita est infamis et denigrata: pix est
tenax; sic baractaria est tenax, quia fundata in avaritia
tenacissima: pix est viscosa; sic baractaria quidquid tangit,
inviscat, fedat, deturpat: baractarii sunt submersi in pice et
non videntur; sic baractaria fit semper occulte: dum tamen
bullit, pix sublevatur et facit bolias, ac si essent nuces in
figura; sic sepe publicatur baractaria.  Quasi musitando dicet
aliquis: Nam talis pro tali baractaria recipit centum florenos. 
Alius dicit: Verum est; sed oportet tacere, quia de talibus
verbis, que quisque loquitur, possemus malevalere et offendi ad
illo, quia ipse magnus est et potens cum domino, etc.

	|7-21.~  Ad ostendendum qualis sit et quomodo stet ista
pix, facit bonam comparationem de arsenata Venetorum, que est
pulcrior de toto mundo.  Arsenata est locus, ubi fiunt naves,
galee, et ea que sunt necessaria in navibus.  In ista arsenata
sunt maximi lebetes et magna caldaria, in quibus ab igne calefit
pix et bulit; que pix est necessaria ad resarciendum antiquas
naves et etiam bituminandum novas.  Tunc ad textum procedatur
sic.  Qualis in arsenata Venetorum bulit in yeme, aliquando etiam
in estate, pix tenax, ad rimpalmandum ligna eorum non sana, idest
ad resarciendum, sive reparandum, naves non sanas, quia navigare
non possunt: et in illius vicem, idest navium locum, quidam facit
suum lignum novum, et quidam |rinstoppat~, idest cum |stuppa~
reparat, costas, idest latera, illi, quod plura |viagia~ fecit,
idest pluries ivit per mare (navis sic pice bituminata, est vita
baractariorum, que habet diversas vias et cautelas, sicut naves
habent diversas figuras); aliqui laborant in puppi, idest in
parte posteriori (ita baractarii faciunt, quia scilicet, per
postpositum incipiunt vendere officia et iustitiam); aliqui in
prora, scilicet in parte anteriori (quia ostendunt facere
quidquid agunt, propter bonum zelum); postea (quando baractarii
se volunt excusare) repercutiunt in puppi (idest cum quadam
maturitate); aliquando in prora (cum maximo impetu conantur se
excusare); faciunt remos (idest officia parva); aliqui,
terzarolum et artimonem (sunt species velorum: querunt magna
officia, in quibus volant, sicut vela per mare); alii volvunt
ligamina, sive funes (colligando se multi ad unam baractariam
faciendam): quidam repercutiunt, idest laborant, a prora, quidam
a puppi; alteri faciunt remos, et alteri involvunt sartias, idest
faciunt funes; quidam terzarolum (est semivelum) et artimonem
(velum completum) |rintoppant~, idest resartiunt: talis non per
ignem, sed per divinam artem, buliebat ibi inferius una pix
spissa, que |inviscabat~, idest implicabat, ripam ex omni parte. 
Ego videbam ipsam, scilicet picem; sed non videbam in ea aliud
quam bulas quas bulor elevabat, et inflare totam, et resedere
compressam.  Sic describitur modus bulliendi istius picis.

	|22-30.  Mentre laggi@u.  Dum illic infra~: ista est
secunda pars huius capituli, in qua describitur unus demon, qui
per pontem, currendo, veniebat; quod non solet esse per alios
pontes.  Habebat in humeris suis unum peccatorem, quem proiecit
in picem de culmine pontis.  Nam auctor erat in culmine pontis
versus sinistram partem; et dum sic staret, Virgilius
pertransivit eum ad aliam partem pontis, propter dare locum
demoni venienti.  Et tunc Dantes se movit ad verba Virgilii, per
talem comparationem: Si veniet unus furibundus versus unum; et
unus alter, hoc videns, diceret isti: Fuge, fuge; ecce
furibundum.  Qui statim tremens, avidus sue salutis, incipit
fugere; et fugiendo intuetur furibundum venientem; et intuendo,
fugit.  Dum illic infra fixus respiciebam, dux meus, dicendo,
Cave, cave, me traxit ad se, a loco ubi ego stabam.  Tunc me
volvi sicut homo, qui tardat videre illud, quod ei convenit,
idest quod eum oportet, fugere, et quem timor subitus enervat,
|sgagliardat~, idest impotentem viribus facit, sive exterrit;
qui, propter videre, non differt recessum.  Et vidi retro nos
unum dyabolum nigrum, currendo, super illo scopulo venire.

	|31-33.~  Ay, quantum erat in aspectu ferus, idest ferox,
et quantum michi apparebat in actu acerbus, cum alis apertis, et
super pedes, in pedibus, levis.  Magnus baractarius figuratur hic
in forma demonis levis, quia semper discurrit, de die, de nocte,
ad ordinandum baractarias.  Niger: quia maxime talia operatur de
nocte.  Et portare fingitur unum peccatorem, quia baractarius
magnus inducit alium ad similiter faciendum, et per consequens ad
penam; ideo portat eum.  Ferox: quia baractarius est crudelis,
qui, propter parvam pecuniam, vendit causam vidue et pupillorum.

	|34-46.~ Humerum suum, qui erat acutus et superbus,
onerabat unus peccator cum ambabus anchis, idest tibiis.  Hic
amphibologia, dupla locutio.  Dicit auctor, quod iste demon
ferebat unum.  |Anche~, idest tibie, istius portati, erant in
humeris demonis: caput a tergo demonis pendebat; et ipse tenebat
pedum |gremitum~, idest strictum, nervum.

	|37-42.~  De nostro ponte dixit: O Malebranche, ecce unum
de antianis Sancte Zite, idest civitatis: mictas eum, idest
submergas, scilicet in pice infra, quia ego redeo pro aliis ad
illam terram, idest Lucam, que de illis est bene fulcita. 
Quilibet est ibi baractarius, preter Bonturum. |De non pro
denariis fit ibi ita.  Antianus~, idest prior, vel maior ville.
In civitate Lucana est una ecclesia bene pulchra, et in una
cappella, que est cappella domus de Fantinellis, est unum corpus
unius sancte mulieris, que vocabatur in vita, Zita, nunc dicitur
Sancta Zita; et propter tale corpus talis Sancte, multi vocant
Lucam civitatem Sancte Zite.  In hac civitate Lucana sunt multi
baractarii, secundum dicta auctoris; inter quos baractarios
Bonturus tenebat principatum; ideo dicit textus: preter Bonturum;
idest, Bonturus est primus et principalior; idest Bonturus
fraudavit pluries suum Comune et Rempublicam sue civitatis. |De
non pro denariis ibi fit ita~: idest, illud, quod deberet negari
pro bono Reipublice, propter denarios conceditur.  Bonturus in
Lucana civitate suatim dabat officia, cui volebat, pro denariis;
et excludebat quos volebat, eodem modo.  Iste semel |ambasciator~
sue civitatis Lucane ad papam ivit Bonifacium; quem, et suas
astutias et baractarias, bene novit Bonifacius papa; et cepit eum
per brachium, dicens: Bonture, Bonture!  Et sic agitavit eum. 
Tunc Bonturus dixit pape: Domine Sancte Pater, tu nunc agitasti
mediet[at]em civitatis Lucane.

	|43-45.  Illuc infra eum proiecit, et per scopulum duram
se volvit, et nunquam fuit mastinas solutus cum tanta festinantia
ad persequendum furem.~  Mastinus est canis magnus, ferox et
fortis, qui communiter ponitur ad custodiam ovium: talis canis
etiam bene custodit domum et defendit a furibus de nocte.

	|46-51.~  Ille se submersit et redivit sursum cum vultu;
sed demones, qui habebant de ponte cooperturam, idest qui
custodiebant pontem, clamaverunt: Hic non habet locum Vultus
Sanctus.  Nota quod in civitate Lucana, in ecclesia maiori, est
una ymago Salvatoris, in cruce extensa, que ad pedes habet unum,
qui pulsat citheram, et habet unum calicem; et illa ymago habetur
in maxima devotione in Luca (vocatur Vultus Sanctus): ante quam
ymaginem sepe stant multi ad petendum gratias a Domino Deo.  Ideo
dicunt demones isti Bonturo, qui cum vultu exivit de pice
bulienti: Hic non habet locum Vultus Sanctus, idest nihil
proficit tibi Vultus, etc.  Hic, scilicet, in pice natatur aliter
quam in Serchio (Serchium est unum flumen, quod fluit iuxta
civitatem Luce, in quo, tempore extivo, multi natando se
balnea[n]t); quare, si tu non vis de nostris graffiis, idest de
vulneribus, idest nostrorum uncorum, idest graffiorum, non facias
super picem superfluum; idest non appareas super picem, sed stes
infra subtus.

	|52-54.~ Postmodum addentaverunt eum, idest rapuerunt,
cum plusquam centum raffis, idest uncis, quia cum pluribus uncis
pluries eum dilaniabant.  Dixerunt: Cooperte convenit, idest
oportet, quod hic tripudies; ita quod, si potes, absconsus, vel
absconse, |accaffes.~  Accaffare est res furtive et cito rapere,
quasi dicant: Si tu fuisti bonus baractarius, hinc habebis
experimentum.

	|55-57.~  Per unam solatiosam comparationem auctor hic
ostendit modum, quem tenuerunt hic demones cum isto Bonturo,
dicens: Non aliter quoqui, idest quoquinarii, suis vassallis
faciunt |attuffare~, idest submergere, in medio caldarie, idest
eni, vel lebetis, carnes cum uncis, ad hoc ut non gallent, idest
veniant super aquam, sed ut melius quoqua[n]tur; sic faciunt isti
demones hic, etc.

	|58-60.  Lo buono maiestro.  Bonus magister~: hec est
tertia pars huius capituli, in qua auctor ostendit, quando ipsi
pervenerunt ad istos demones sine offensa.  Primo tamen Virgilius
voluit experiri; et Dantes abscondit se, interdum, circa unum
saxum, quod veluti scutum occultabat Dantem.  Et dixit magister
auctori: Si me videres male tractari, non timeas, quia ego novi
mores istorum, quia alias practicavi cum eis.  Sequitur in textu. 
Bonus magister: Ad hoc ut non appareat quod sis hic tu, dixit,
infra te absconde post unum scopulum, |schegium|~, qui aliquod
schelmum, idest reparaculum, te habeat; vel quia aliqua offensio
te non habeat: et pro nulla offensa, que michi fiat, non timeas
tu; quia ego habeo res contas, idest manifestas, claras, vel
notas, quia alias fui ad talem baractam, idest bellum, vel
periculum.

	|61-63.~  Quando Virgilius ivit Romam, privatus campis
suis et rebus, expulsus de sua villa, Pietola vocata, et de sua
civitate Mantue, antequam ibi, Rome, posset habere introytum ad
Cesarem Octavianum imperatorum, oportuit ipsum transire per manus
talium baractariorum, si voluit habere notitiam Cesaris et
gratiam.  Etiam, alia vice, Virgilius fictive fuit hic, quando
fuit coniuratus ab Erithon cruda, ut tactum est superius in nono
capitulo.

	|64-66.~  Nunc vero, per talem comparationem, ostendit
auctor, quomodo ab istis demonibus fuit receptus Virgilius,
dicens: Postea transivit ultra caput, idest summitatem pontis, et
quam cito pervenit super ripam sextam, oportuit eum habere
securam frontem.

	|67-72.~  Cum illo furore, et cum illa tempestate, quibus
exeunt canes contra pauperculum, qui statim querit ubi se
|restat~, idest firmat, exierunt illi extra ponticulum, et
volverunt contra eum omnes runcos; sed ipse clamavit: Nullus
vestrum sit follus, sive follis, idest nullus me tangat.  Sicut
canes, sic baractarii stant faucibus apertis ad devorandum
pauperem innocentem, ad faciendum eum redimi, qui venit ad manus
suas propter aliquam causam: et hoc bene sepissime accidit in
romana curia, quando aliquis pauper petit introytum ad summum
pontificem, rogando suppliciter, dicens se esse pauperem. 
Respondetur ei: Vade in perditionem cum tua paupertate. |Follus~:
idest presumptuosus.

	|73-75.~  Antequam uncus vester me capiat, trahat se ante
unus vestrum, qui me audiat; et postea de |runcigliare~, idest
deruncare me, consilium fiat, idest inter vos.

	|76-78.~  Omnes clamabant: Vadat Malacoda.  Quare unus se
movit, et alii steterunt firmi, et venit ad eum dicendo: Quid
tibi |approdat?~ idest, quid tibi placet? quid vis?

	|79-84.~  Credis tu, Malacoda, hic videre me venisse,
dixit dux, meus magister, securum iam ab omnibus vestris
schermis, idest offensionibus?  Iste Malacoda est cauda
scorpionis, idest Gerionis.  Dicit Virgilius: Credis tu,
Malacoda, me hucusque potuisse venire per tot malos passus, per
tot pericula, nisi datum esset michi de celo, vel sine velle
divino?  Non est permissum, idest nobis.  Permicte nos ire, quia
sic est voluntas in celo, quod ego monstrem alteri istud iter
silvestre; ymo oportet, quod ego demonstrem istud iter alteri,
idest Danti (qui latebat et stabat absconsus), quia sic vult
divina predestinatio et constellatio.  Nam constellatio istius
Dantis, faciebat eum habilem ad describendum istam materiam tali
modo.

	|85-90.~  Tunc ei |orgoglium~, idest arrogantia, ita
cecidit, quod ipse dimisit cadere uncum ad pedes, et dixit aliis:
Amodo non feriatur.  Iam Virgilius, factus tutus de posse ire
sine offensione, vocat Dantem latentem, dicens: (|Et dux meus ad
me~): O tu, qui sedes intra scopulos pontis absconsus, secure
admodo ad me redeas: noli plus stare.  Quasi dicens: Secure
redeas, quia habuisti honores, officia in comuni; tamen tu
nunquam fuisti baractarius, nec pacto aliquo vendidisti officia,
nec fecisti redimi pauperes.

	|91-96.~  Ex quo me movi, ad eum veni festinus, et
dyaboli fecerunt se omnes ante, ita quod ego timui, quod non
tenerent pactum.  Et sic vidi ego iam timere famulos, qui exibant
cum pactis initis de Caprona, castro, videndo se infra inimicos
tot.  In millesimo ducentesimo septuagesimo octavo Lucenses cum
Florentinis iverunt ad obsidendum castrum Caprone, et, post
aliquale tempus, illi de intus reddiderunt se, salvis personis. 
Et quia multa mala fecerant circumstantibus, et dampnificaverant
multos, dum, exeuntes de castro, irent per campum, timebant sepe
trucidari propter multa mala commissa in comitatu Luce.  Dantes,
quando erat iuvenculus, fuit in illa obsidione.

	|97-99.  Ego me hesi cum tota persona prope meum ducem,
et non torquebam oculos ab apparentia ipsorum, que erat non
bona~: Causa est, quia, qui vadit per manus baractariorum,
oportet quod aliquid dimictat, vel de pelle, vel de pilis.  Raro
aliquis per manus talium evadit immunis.

	|100-102.~  Ipsi inclinabant raffos, idest uncos, et: Vis
quod ego eum tangam, dicebat unus cum altero, super dorso, idest
humeros?  Ipsi respondebant: Ita facias quod ei |accoches~, idest
infigas, vel super humeros ponas.

	|103-111.  Sed ille demon, qui tenebat sermonem cum duce
meo, se volvit totus [festinus] et dixit: Quiesce, Scarmiglione.~ 
Hic est notandum, quod etiam aliquando dux baractariorum, propter
verecundiam facit observari pacta, vel, forte, ad faciendum
maiorem deceptionem, quia, quando homo videt quod sibi observata
fuit fides, confidit de maioribus postea, et sic potest amplius
decipi.  Iste demon, scilicet Malacoda, dixit hic unam veritatem,
propter quam, cognitam a Dante et magistro suo, credebat decipere
eos in uno magno mendacio: nam dixit verum, quod pons erat
fractus; sed de via mentiebatur.  Ideo sequitur in textu: Postea
dixit nobis: Ulterius iri per istum scopulum non potest, eo quod
iacet totus fractus in fundo arcus sextus.  In hoc dixit verum
Malacoda; sed dum dixit: Et si ire ante, idest ultra, |pur~,
idest perinde, vobis placet, vadatis super istam gruptam, prope
unum alium scopulum, qui viam facit; idest ostendit; hoc est
magnum mendacium, quia illa non erat bona via.  Sic etenim
accidit hominibus, qui habent practicare cum baractariis.  Quando
homo credit se esse expeditum ab ipsis, tunc reperit se nihil
fecisse; quia expedivisti te ab, uno et vadis ad manus adhuc
unius peioris.

	|112-114.~  Heri, magis ultra quinque horis quam ista
hora, mille ducenti cum sexaginta sex anni compleverunt, idest
finierunt, quod hic, idest in hoc loco, via fuit rupta.  Nota
quod totus iste ternarius verus est, et Malacoda in toto isto
ternario dixit verum.  Textus fortis est et difficilis valde. 
Ista verba fuerunt dicta per Malacodam Danti et magistro suo in
millesimo tercentesimo, de mense martii et die Sabati sancto, in
undecima hora diei.  Christus moriebatur in die Veneris sancta,
secundum opinionem quam tenet auctor, in meridie.  In meridie
erat hora sexta (et hic non accipitur hora sexta, in horologio),
de mense martii, existente sole in ariete (dum est equinoctium,
est vere meridies ); qua hora, ut vult hic auctor, Christus
expiravit.  Et tunc fuit terremotus generalis, et in tali
terremotu ista ruina facta fuit hic in hoc loco Inferni; et tunc
fuit fractus arcus pontis sexti.  Numera igitur annos a passione
Christi usque ad Sabatum Sanctum de mense martii anni domini
millesimi tercentesimi, qui sunt mille ducenti sexaginta sex. 
Istis mille ducentis [sexaginta] sex adde annos, quibus Christus
vixit in hoc seculo, qui fuerunt triginta quatuor, sed non
completi; scilicet, quia vixit triginta tribus annis et aliquibus
mensibus ultra, illi menses plures computantur pro uno anno: et
sic punctualiter, a nativitate Christi usque ad illum diem Sabati
Sancti, fluxissent anni mille tercenti: a passione vero Christi
fluxissent anni mille ducenti sexaginta sex.  Tunc sic dicit
textus.  Heri (verba ista fuerunt dicta in millesimo tercentesimo
in die Sabati sancto de sero, hora undecima: igitur dicit
|heri~), magis ultra quinque horis quam ista hora, mille ducenti,
etc.  Si quis bene advertit per ista dicta, clarus est textus
totus: nullum est scrupulum.  Sed non sic est clarum de triginta
quatuor annis vite Christi.  Sed hoc salvatur uno modo, sicut
dictum est, quod pauci menses, scilicet tres, ponuntur pro uno
anno.  Alio modo posset salvari propter varium modum incipiendi
annum, sicut fit in Regno, ubi regnicoli annum de mense septembri
incipiunt.  Et tunc clarior esset textus; quia sicut Christus
vixisset triginta tribus annis et septem mensibus, quotiescumque,
secundum consuetudinem exponentium communiorum, additur numero
annorum unus mensis, ille computatur pro medio anno; tanto magis
si adderentur duo, vel tres, vel quatuor.  Et quotiescumque
numero sex mensium additur unus mensis, accipitur postmodum pro
uno integro anno; tanto magis si duo, etc.  Florentie annus
incipit de mense martii, ab incarnatione scilicet; et sic veniret
ad idem.  Vel potest dici, quod Dantes computat hic annos more
poetarum, quibus, propter carmina, vel rithymos, conceditur
aliquid diminuere, vel addere, etc.  Ecce quod de fractura pontis
et de numero annorum dicebat Malacoda verum: sed de via, quam
ostendebat, non dicebat verum, ymo magnum falsum; et si per talem
viam ivissent, eis magnum periculum imminebat.

	|115-117.  Ego micto versus illam partem de istis meis,
ad revidendum si aliquis se sciorinat~, idest exit de pice, vel
movet.  Vadatis cum ipsis, quia non erunt vobis nocivi, ymo
utiles, quia facient vobis bonam sotietatem.  Et in hoc dicebat
falsum, quia si Virgilius et Dantes ivissent viam, quam
docuerant, male fuisset eis.  Volens admodum auctor ostendere
mores baractariorum, finxit hic decem nomina demonum, quorum
interpretatio bene convenit baractariis, et hos decem demones hic
nominandos, Malacoda, scilicet fraus in cauda scorpionis, sive
Gerionis, mictit ad revidendum totam istam vallem picis, si
aliquis exiret de pice; et dat unum de istis decem eis in ducem,
scilicet Barbariciam, precipiens eis, quod bene custodiant, etc,
et quod faciant bonam sotietatem Virgilio et auctori.

	|118-123.~  Sequitur textus: Trahas te ante, idest venias
coram me.  Alichine et Calcabrina, sic incipit ipse dicere; et tu
Cagnatie: et Barbaricia conducat decinam, idest sit dux vestrum
decem.  Libichoccus veniat ultra, idest coram me, et
Dragagnatius, Ciriactus sannutus et Graffiacane et Farfarellus et
Rubicantes pazzus.  Alichinus, alliciens ad baractandum, et
inducens alios.  Calcabrina, idest ille qui calcavit, idest diu
expertus est in baractaria.  Cagnatius, crudelis baractarius, qui
nemini parcit, sicut canis rabidus.  Barbaricia, idest inveterata
nequitia (hic Barbaricia dux est, quia conducit quosque ad
baractandum).  Malacoda remanet: non est de decem. 
Libich[occ]us, in tractatis ardens, quotiescumque potest, et
conatur toto nisu.  Dragagnatius, idest venenosus, sicut serpens,
semper omnes contractus venenat, semper apponit aliquid de
illicito, idest non licito.  Ciriactus, idest dilanians, idest
ideo ponitur sannutus (|sanne~, idest magni dentes, sicut sunt
dentes apri, egredientes de ore apri).  Graffiacane, idest
depilator, vel uncans pellem, et de pilis omnibus.  Farfarellus,
idest infrascator, sive involvens alios et intricans.  Rubicantes
pazzus, idest qui simul utitur fraude et vi et violentia.

	|124-126.~  Queratis circum bulientes pannas, idest
bulientium in pice: isti sint salvi usque ad alium scopulum, qui
totus integer vadit super tanas, idest foramina.  Et in hoc
mentitus est Malacoda; quia ille scopulus non erat integer. 
Auditis et visis ex nomine istis demonibus, auctor timuit, et
merito, quia talia nomina sunt deformia et timorem incutientia. 
Ideo ribaldi in Ytalia imponunt sibi invicem turpia et terrentia
nomina: ut ^Spogliachristo~, idest expolians Christum;
^Malocompagno~, idest malus sotius; ^Mittifuoco~, idest ponens
ignem; ^Magagnato~, idest maculatus; ^Pelabarba~, idest pilans
barbam; ^Mostarda dispietato~, idest sine pietate ^Scaramuscia~,
idest bellum; ^Pigliavillani~, idest capiens rusticum;
^Guastallarte~, idest destruens artem; ^Scannacompagno~, idest
iugulans sotium; et huiusmodi.

	|127-132.~  Dantes, auditis hiis nominibus, timens,
dixit: Heu michi! magister, quid est quod video?  Dixi ego. 
(|De[h~], interiectio est applaudentis).  Sine scorta, idest sine
conductore, vadamus soli; quoniam melius est solum, idest,
solitarium esse, quam male sotiatum, sive male sotiati; si tu
scis ire: quia ego pro me illam non quero.  Si tu es ita
providus, idest cautus, sicut soles, non vides tu, quod
|digrignant~, idest dentes ostendunt, deridendo, vel fremendo cum
dentibus, et cum superciliis nobis minantur dolores?  Quasi
dicat: Ista sunt mala signa.

	|133-135.~  Et ipse ad me, idest dixit: Nolo quod tu
paveas: permictas eos |digrignare~, idest deridere, vel truffari,
cum dentibus, |pur~, ad eorum sensum, idest modum, vel libitum,
quia faciunt hoc propter lissos, idest in pice coctos, vel
miseros, dolentes.  Idest: non timeas minas eorum, quia hoc
faciunt propter baractarios; sed tale vitium non tangit te, nec
me, quia nunquam fuimus baractarii.

	|136-138.~  Per aggerem sinistrum voltam dederunt, idest
verterunt se; sed prius habebat quilibet linguam strictam cum
dentibus versus eorum ducem, pro cenno, idest signo.  Talibus
signis utuntur baractarii: stringunt sepe linguam cum dentibus;
faciunt truffas unus de alio; faciunt ficas.

	|139.~  Et ille, supple dux, fecerat de ano, idest culo,
tubiculam; idest ibat trullando et cum culo faciendo sonum, vel
sonando: quamquam inhonesta erat talis tuba pro certo.

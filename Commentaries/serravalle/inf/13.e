	|SUMMARIUM.~  In isto capitulo tertiodecimo, quod
incipit: ^Nondum redierat Nexus~, auctor ponit illos, qui
violentiam fecerunt in seipsis, scilicet semetipsos
interficiendo: quorum pena talis est.  Quam cito anima divellitur
a corpore talis semetipsum interficientis, transportatur ad istum
locum arenosum, in quo sunt arbores spinose, idest habentes
spinas et nodos indecentes, non folia, non flores, non fructus;
quia quam cito anima ibi collocatur a iustitia divina, tam cito
germinat et fit una arbor.  Talis hic invenitur Petrus de Vineis,
qui fuit cancellarius Frederici imperatoris, qui semetipsum
interfecit; quem auctor interrogavit quomodo istud fit; scilicet,
sicut dictum est, quod, divina iustitia mediante, iste anime
desperate hic situate germinant et crescunt in istas arbores
silvestres; et Arpie, idest ille aves putride, stant super tales
arbores, nidificant, etc.  Et dicit auctor quod in resurrectione
generali, quando omnes alii resurgent, isti desperati non
resurgent; sed quelibet anima cum fune trahet post se, per
collum, corpus suum; et demum, post iudicium, corpus suspendetur
ad truncum suum.  Et dicit hic, poetice tamen loquendo, quod isti
non resurgent; quia non est iustum, nec dignum, quod illi qui
semetipsos privarunt vita corporali, plus unquam eam reacquirant. 
In isto eodem capitulo punit illos, qui semetipsos deduxerunt ad
miseriam, dissipando bona sua.  Isti tales per istam silvam
vadunt currendo, fugientes ante canes nigerrimos, qui insequuntur
eos; qui canes mordent istos, quando attingunt eos.  Isti canes
sunt sitis, fames et incommoda, que patiuntur isti, qui sua bona
dissipant et dilapidant et ad miseriam deducunt.  Isti, fugientes
ante canes, semper vocant mortem, et mors fugit ab eis.  Hic
auctor invenit Lanum, hominem sic dictum, Iacobum de Sancto
Andrea, dominum Lottum de Alliis, civem Florentinum, qui
semetipsum suspendit in domo, ex eo quia devenerat ad inopiam et
miserrimam paupertatem.

	|Proemio.~  ^Non era anchora di l@a Nesso arrivato. 
Nondum, transeundo, Nexus ad ripam pervenerat~: istud est
tertiumdecimum capitulum huius Inferni, in quo auctor tractat de
pena violentorum, inferentium violentiam in semetipsos, in
personam propriam, scilicet interficiendo se, et in sua bona,
idest dissipando et dislapidando bona sua; et dividitur in
quatuor partes.  In quarum prima ponitur in generali pena
dictorum violentorum.  In secunda fit mentio de uno spiritu
moderno, et ostenditur sua dampnatio; que secunda pars incipit
ibi:

     El buono maestro:
     Et bonus magister: Primo.

In tertia parte, que incipit ibi:

     Uno poco attese;
     Unum modicum expectavit,

moventur alique questiones dicto spiritui.

In quarta tractatur de violentis, qui violentiam fecerunt in bona
propria, illa dissipando; que incipit ibi:

     Noi eravamo anchora:
     Nos eramus adhuc ad trunchum attentes.

	|1-3.~   Vult in prima parte dicere auctor, continuando
dicenda cum fine precedentis capituli, quod Nexus, qui conduxerat
eos usque retro versus suos sotios, nondum attigerat ad ripam,
etc.  Et dicit sic: Nondum erat Nexus versus ad ripam arrivatus,
idest ad ripam attingens, quando nos misimus nos, idest posuimus,
idest intravimus, per unum nemus, quod a nemine semita erat
signatum, idest in quo nemore nullum erat signum alicuius semite,
sive vie.

	|4-6.~  Non frondes virides, idest non folia viridia; sed
coloris |fuschi~, idest nigri.  Non rami |schietti~, idest
nitidi; sed nodosi et involuti.  Non poma erant; sed |stecchi~,
idest deformes rami, cum |tossico~, idest veneno.  In isto versu
ternario tangitur pena in genere.  Nota penam interficientium se,
que talis est.  Quando quis interficit se, subito anima sua a
divina iustitia transportatur ad hoc nemus; et cum anima talis
cadit, subito illa anima fit una arbor talis, in qua non sunt
flores, non fructus; non viredo, non odor reperiuntur; sed fit
arbor arida, sicca, aspera et spinosa, dolorosa.  Huiusmodi
arbores sunt in uno nemore; in quo nemore nulla est via, nulla
semita; idest nulla causa potest unquam assignari licita, aut
honesta, propter quam homo debeat semetipsum interficere.  Istud
nemus tristissimum est.  Quare arbor talis ponitur sicca, non
viridis, hoc est causa.  Triplex anima ponitur; vegetativa,
sensitiva et rationalis.  Nulla istarum debetur desperato: non
vegetativa; cum omnia viventia fugiant mortem naturaliter, et
iste se ea privavit: non sensitiva; quia omnes sensus fugiunt
mortem, ymo tota vi conantur ipsam mortem vitare: multo minus
rationalis debetur sibi, quia nulla ratione potuit uti in se
interficiendo.  Quia tamen talis homicida sui ipsius fuit
animatus, detur sibi anima arboris; sed sicce arboris, et non
anima arboris viridis, nec fructifere.  Et quia talis privat se
esse, quod est summe desiderabile in natura, cum nihil
rationabilis possit appetere suam corruptionem, et talis se
privat; non videtur dignum, quod aliquis desperatus debeat unquam
reinduere sibi corpus in resurrectione generali, sicut cetere
anime corpora sua se reinduent; sed cum una fune ad collum
trahent corpora sua per talem silvam; idest, anime talium
corporum, demum, ligabunt ad arborem sua huiusmodi corpora, et
sic stabunt suspensa in sempiternum.  |Cum veneno~: ad denotandum
rabidam et venenosam voluntatem desperantis.

	|7-9.~  Non habent tam asperos stipites, nec ita dempsos
(|folti~, idest dempsos) ille fere silvestres, que habent odio,
inter Cecinam et Cornetum, loca culta, idest cultivata, sive
laborata.  Notandum quod inter Cecinam (que est unum oppidum,
quod est in Marittima inter Pumblicium, quod est solempne oppidum
comitatus Pistavi) et Cornetum (quod est solempne oppidum in
Marittima Rome); inter ista duo oppida, scilicet Cecinam et
Cornetum, sunt asperrime silve; in quibus continue sunt fere
silvestres, maxime ille, que odiunt loca cultivata, idest
laborata, idest non libenter habitant in terra domestica.  Et
tamen ille fere adhuc habent lustra, foveas suas, et discurrunt
per silvas illas, suatim et ad voluntatem suam: sed iste anime
desperatorum sunt carcerate in hiis arboribus, non potentes se
movere inde.  |Colti~: idest loca habitata.  |Folti~: spissi.

	|10-15.  Quivi~: in istis arboribus putride, sive turpes. 
Arpie suos nidos faciunt; que expulerunt de Strophadis Troyanos
cum tristi annuntio, idest presagio, futuri dampni.  Alas habent
latas et visus humanos, pedes cum |artiglis~, idest cum ungulis:
et penutum grandem ventrem: faciunt lamenta super arbores
extraneas.  Nota quod in istis silvis de quibus loquitur auctor,
est una species avium, que dicuntur Arpie (sic auctor depingit
eas) et sunt aves putride, quarum stercus fetet mirabiliter: et
ego de illis vidi.  De talibus avibus fingit Virgilius, in tertio
Eneydos, quod Eneas, veniens per mare, applicuit cum navibus suis
ad illam insulam, que est in Archipelago, que vocatur Strophades. 
Volens descendere in terram, invenit magnum armentum bovum. 
Sotii Enee interfecerunt multos boves, et dequoquebant.  Dum
volebant comedere, supervenerunt huiusmodi aves, et
stercorizabant et fedabant omnia cibaria: cum quibus preliati
sunt sotii Enee, nec potuerunt eas vincere; sed una illarum avium
dixit talia verba, quod, quia ipsi Troyani interfecerant boves
suos, annuntiabat eis, quod venirent ad terram eis fatatam,
scilicet ad arva Romanorum et ad terram Rome; sed antequam
attingerent illuc, deficeret eis omnis panis et fame
affligerentur.  Ideo dicit auctor quod iste aves expulerunt
Troyanos de Strophadis cum tristi annuntio, idest presagio
(scilicet famis et defectu[s] victualium) dampni.  Notandum quod
in auctoribus fit mentio de tribus Arpiis, vocatis, una Aello,
alia Occipito, tertia Celeno.  Aello interpretatur alienum
optans, idest desiderium alieni: Occipito, aliena occupans:
Celeno, peior aliis, aliena celans; que sunt proprietates
avarorum, violentorum.  Iste aves sunt veloces, discurrunt, et
alas habent amplas: officium ipsarum est stercorizare convivia. 
Nihil in mundo est tam carum in se, quod avaritia non polluat. 
Celeno conatur omnibus magnanimis prestare impedimentum.  Ale
harum avium sunt late, discurrentes; sic avari totum mundum
discurrunt, propter lucra acquirenda.  Colla et vultus humanos
habent; ^virgo pulchra~; que naturaliter attrahit homines ad
amorem et ligat: sic avaritia ligat avarum et stringit.  Virgo
est infructuosa, nullum facit fructum; sic avaritia.  Habet pedes
ungulatos ad modum uncorum; sic avarus est semper paratus ad
rapiendum, nec unquam sibi sufficit quod habet, cuius venter
nunquam impletur, nec satiatur.  Sed hic oritur dubium.  Quare
auctor hic ponit Arpias, que figurant avaritiam, cum alibi sit
tactum, idest in alio capitulo, de ipsa avaritia?  Respondetur
quod optime fecit auctor, quia quasi omnes isti, qui venerunt ad
desperationem, vel venerunt propter avaritiam, vel propter
dignitatem, sicut accidit de Juda Scarot, etc.

	|16-21.  Et bonus magister: Antequam, etc.~: hec est
secunda pars huius capituli, in qua tractatur de Petro de Vineis. 
Sed primo predicit hoc, dicens: Antequam tu plus intres, scias,
quod nos sumus in secundo girone, michi cepit dicere, et eris,
|mentre~, idest quousque tu veneris in orribilem sabulum, idest
in arenam: ideo intuere bene, si videris res, que tollerent fidem
sermoni meo.  Notandum quod extra Infernum, antequam ingrediatur
quis intra muros rubee civitatis, fuerunt positi quinque circuli;
intra civitatem, dixit Virgilius quod erant tres, quorum primus
continet tres; secundus, decem; tertius continet quatuor.  Primus
circulus civitatis, qui esset sextus quoad totum Infernum,
continet tres: de quorum trium primo in capitulo precedenti
tractatum est; in quo, in sanguine bulliente, puniuntur violenti. 
Modo ingreditur secundum circulum violentorum, qui violentarunt
propriam personam et propria bona dissipando, sicut superiores
violentarunt proximos et eorum bona.  Ideo dicitur in textu: |in
secundo girone~, in quo est hec silva tam aspera.  In tertio
circulo erit sabulum, idest arena ignita, in qua immictuntur
sodomite miserrimi, ubi videbuntur incredibilia.  Quasi dicat:
Videbis rem, quam, si dicerem lingua, non crederes; scilicet
effectus et eventus rei facient fidem et experientiam tibi.  Vult
dicere auctor, quod in omni istorum sterporum, sive stipitum, est
una anima desperata.  Concludit, quid crederet Virgilius de eo.

	|22-30.~  Ego sentiebam ex omni parte trahere |guai~,
idest vae; nec videbam gentem que faceret, scilicet, illas voces
traheret, idest emicteret illas voces.  Quare ego, totus
territus, resteti.  Credo ego, ipsum credidisse quod ego
credidissem, quod tot voces exirent de intra illos |bronchos~,
idest arbores siccas.  Ideo dixit magister: Si tu |truncas~,
idest excidas, aliquam |fraschettam~, idest aliquem ramusculum,
unius illarum plantarum, cogitamina tua fient omnia muncha, idest
abscissa; idest removebuntur a te ea que cogitasti (nam magister
credebat, forsan, quod Dantes crederet illas voces emicti ab
aliquibus latentibus inter illas arbores sic siccas), ita quod
videbis cogitationes tuas non esse veras.

	|31-36.~  Tunc porrexi manum modicum ante, et elegi unum
ramusculum de uno pruno, idest illarum arborum silvestrium,
spinosarum; et truncus suus clamavit, dicens: Cur me sterpis,
idest evellis?  Non habes tu spiritum pietatis aliquem, idest non
habes tu aliquam pietatem?  Notandum quod hec anima fuit spiritus
domini Petri de Vineis, utriusque iuris doctoris, qui fuit
cancellarius et consiliarius Imperatoris Frederici secundi, de
quo dictum est frequenter superius.  Iste dominus Petrus de
Vineis fuit magnum rethoricus, fuit magnus dictator stili
missorii, idest curialis; et, ultra hoc, fuit longe prudentie:
unde ipse erat in maxima gratia Imperatoris Frederici, in tantum
quod omnia sua consilia secreta ibant per manus istius domini
Petri.  Iste per invidiam fuit diffamatus apud Imperatorem; et
sic periit.  Sed notetur hic modus periclitationis istius domini
Petri.  Quia iste erat ita magnus, consilia Imperatoris et omnia
facta Imperii ibant et transibant per manus suas, et omnes sibi
invidebant, tunc cogitaverunt viginti homines de curia
Imperatoris istum Petrum destruere, sicut evenit; et composuerunt
falso contra ipsum dominum Petrum, incusare eum Imperatori de
falsitate, scilicet quod erat falsus ipsi Imperatori, et quod
ipse revelabat secreta Imperatoris inimicis Imperii, et quod ipse
scribebat Pape, qui erat inimicus Imperatoris, et Cardinalibus. 
Quia uni eorum, forsan, incusanti eum non credidisset Imperator,
ideo ordinaverunt quod unus eorum viginti incusaret una die,
alter alia, modo de uno, modo de alio facto.  Quod et fecerunt;
ita quod Imperator, licet crederet non primo accusatori, auditis
tot, credidit eis, et fecit capi ipsum dominum Petrum, et fecit
sibi perfodi oculos et erui.  Demum supervenerunt multa mala ipsi
Imperatori, nec habebat pecunias, nec sciebat invenire modum ad
habendum.  Tunc fecit ipse Imperator sibi adduci et presentari
ante, dictum dominum Petrum cecum; cui dixit Imperator: Vide,
domine Petre, ex quo perdidi te amicum meum, invenerunt me multa
mala; habeo guerras; non habeo pecunias ad solvendum hominibus
armorum; nisi tu consulas michi, nescio quid agam.  Tu solebas
esse refugium meum: si possem tibi reddere unum oculorum, ego
eruerem michi unum; sed omnia quecumque potero tibi facere grata,
faciam; sed doce me quomodo possim et debeam facere.  Tunc
respondens Imperatori dominus Petrus, dixit: Domine Imperator,
vene credo quod male lingue nocuerunt michi: regratior vestre
Serenissime Maiestati.  Ad habendum pecunias vobis necessarias,
dabo modum.  Vos habetis tantum dominium, tam latum, tam
opulentum recipiendo.  De sacristiis et ecclesiis dominii vestri,
ubi sunt decem calices, recipiatis quinque; ubi octo missalia,
recipiatis quatuor; et sic de iocalibus ecclesiarum poteritis
leviter duos miliones ducatorum habere, cum quibus solvetis
gentibus armorum, et habebitis intentum vestrum.  Et ego ordinabo
litteras.  Et sic factum est.  Congregatis duobus milionibus
florenorum, Imperator solvit stipendiariis suis, et faciebat
guerram Pape et Ecclesie expensis ecclesiarum.  Quibus peractis,
dixit dominus Petrus Imperatori: Vindictam meam de oculis, de
quibus me privasti, non possem ego unquam facere; sed consiliis
meis feci te inimicum Dei Iesu Christi, cuius ecclesiarum bona
tulisti: ipse Iesus Christus vindicet se de te, et meam vindictam
faciat.  Sicut postea evenit; quia ipse Imperator, ex quo recepit
bona ecclesiarum, nunquam habuit prosperitatem, semper de malo in
peius processerunt facta sua.  Tunc predictus dominus Petrus de
Vineis ivit ad Sanctum Miniatum, oppidum solempne, quod situatum
est inter Florentiam et Pisas, et pro ira tantum percussit caput
et cerebrum ad murum, quousque mortuus est et sic semetipsum
interfecit.  His visis, ad textum redeamus.

	|37-39.~  Ex quo factus sum de sanguine bruno, idest
nigro, cepit clamare: demum dixit: Homines fuimus, et iam sumus
facti |sterpi~, idest stipites; bene deberet esse manus tua
amplius pia, si fuissemus anime serpentum.

	|40-45.~  Sicut de uno torre, sive titione, qui ardet ex
uno capite, idest parte, qui ab alio gemit, quasi plorat, et
stillat guttas propter ventum, qui vadit viam, idest recedit; sic
de |scheggia~, idest ruptura, exibant verba simul et sanguis:
unde ego dimisi cimam, idest summitatem, cadere, et steti sicut
homo qui timet.  Iste spiritus domini Petri dicebat hec verba,
quia dominus Petrus diffamatus fuerat apud Imperatorem, quod ipse
ordinaverat divisionem inter ipsum Imperatorem et filium suum
Henricum, qui nunquam fuerat culpabilis contra patrem, et quod
ipse dominus Petrus iam erat dictior ipso Imperatore.  Quomodo
loquutus fuit ille spiritus, declarat, dicens: Sicut succus unius
|tizzi~, positi in igne, etc.

	|46-51.~  Si ipse potuisset credere primo (respondidit
sapiens meus), anima lesa, quidquid vidit cum rima mea, nunquam
in te extendisset manum (excusat se Virgilius, quod quidquid
fecit fieri, hoc evenit, ut Dantes experiretur rem incredibilem);
sed res incredibilis me fecit, idest induxit me, ad inducendum
eum ad faciendum rem, quam fecisse doleo (|pesa~: idest doleo),
et compatior tibi leso.

	|52-54.~  Sed dic illi quis tu fuisti; ita quod,
|invece~, idest pro cambio, alicuius emende, tuam famam recentet
in mundo superiori, quo ipsi redire licet.  Quasi dicat: Feci
tibi aliquam iniuriam faciendo excidi ramusculum; sed volo tibi
satisfacere quantum possum, scilicet faciendo tibi dari famam,
que [est] magnum bonum.

	|55-57.~  Et truncus, idest stipes, scilicet respondit:
Tam dulciter dictis |m'adeschi~, idest allicis cum escha, quod
ego non possum tacere, et vos non gravet, licet ego unum modicum
ad ratiocinandum me |immischiem~, idest involvam.  Nihil poterat
esse dultius isti infamato de proditione, quam [si] per oppositum
ostenderetur.  Sic in isto modo alliciebatur; sed ipse volens se
excusare, dicit: Non tedeat vos ascultare, licet ego aliquantulum
loquar longa verba.

	|58-63.~  Ego sum ille, qui tenui ambas claves cordis
Frederici, et volvi eas serrando, idest claudendo, et
disserrando, idest aperiendo, sic suaviter: quasi dicat: tam
parte[m] affirmativa[m] quam negativa[m] omnium faciendorum ego
habebam in potestate mea: nam a secreto suo quasi omnes admovi:
fidem portavi glorioso offitio, idest fidelis fui offitio
Imperii, vel cancellariatus imperialis; tantum quod ego perdidi
venas et pulsus, scilicet vigilare et dormire, idest sanitatem;
quia per venas in pulsu cognoscitur sanitas.

	|64-69.~  Meretrix, que nunquam ab hospitio Cesaris non
tollit oculos puctos, idest me[retri]cales (|Cesaris~, idest
Imperatoris; sic intellige de omnibus dominis), que mors est
communis curiarum et vitium, inflammavit, scilicet ad invidiam,
contra me, sic animos omnes, idest omnium, et inflammati sic
inflammaverunt Augustum, quod leti honores conversi sunt michi in
gravem luctum; quia omnes conspiraverunt contra me, solum propter
felicitatem meam, non alia de causa.  |Leti honores~: idest magna
offitia.

	|73-75.~  Per novas radices istius ligni (confirmat dicta
sua per sacramentum, idest per animam meam, que iam facta est
istud lignum, et inclusa est in isto ligno, que aliquando
reputabatur tam gloriosa, modo est hic vilis, hic misere
inclusa), vobis iuro, quod nunquam rupi fidem meo domino, idest
Frederico, qui fuit honoris tantum dignus.

	|76-78.~  Et si aliquis vestrum ad mundum redit,
confortet memoriam meam; idest, date michi bonam famam, sicut
malam habeo; quia creditur quod ego fuerim proditor, sicut
nunquam fui: que iacet, idest diffamata, adhuc de ictu, quem
invidia dedit sibi sine culpa mea.

	|79-84.~  Unum modicum expectavit~: hec est tertia pars
huius capituli, in qua ponit Virgilius unam questionem isti
spiritui; demum proponit unam aliam; et sic sunt duo.  Prima est,
quomodo anima desperati sic involvitur in hiis arboribus:
secunda, si desperati resurgent in die iuditii, sicut ceteri
mortui.  |Unum modicum expectavit~: mos sapientis aliquantulum
expectare loquentem, si vellet adhuc plus dicere, vel addere.  Et
postmodum, ex quo tacet, dixit Poeta michi, non perdas horam, sed
loquere et pete ab ipso, si plus audire tibi placet.  Unde ego
illi, scilicet Virgilio: Interroga tu adhuc de hiis, que credis
michi satisfacere.  Quasi dicat: Tu scis interrogationem meam,
quia ego non possem, idest bene loqui: tanta pietas, idest
compaxio, |m'acchora~, idest compungit cor meum; idest nimis
compatior isti, qui fuit tam solempnis homo, et tamen cecidit in
tantum scelus, quod est nimis mirabile, et non esset mirum in una
vili persona.

	|85-90.~  Ideo reincepit, scilicet magister, dicere: Si
homo faciat tibi libere quidquid tuum dicere rogat (captat
benevolentiam) spiritus incarcerat[e], adhuc tibi placeat dicere,
quomodo anima ligatur in istis |nocchiis~, idest in arboribus
nodosis, et si aliqua unquam de talibus membris se |spiegat~,
idest separat.  Fingit auctor, quod sicut anima vivificat omnia
membra et est in omnibus illis, ita hic in loco isto et in istis
arboribus anima est in omnibus ramis, etc.

	|91-96.~  Ecce responsionem: |Allora~: tunc sufflavit
fortiter truncus, et postea conversus fuit ille ventus in talem
vocem: Breviter respondebitur vobis.  Quando recedit anima ferox,
idest crudelis, quando homo interficit se, a corpore, unde
illamet se ipsam |disveltat~, idest divellit, idest velociter
extrahit (naturalis amor est inter animam et corpus), Mynos,
idest iudex Inferni, ut dictum fuit in quinto capitulo, mictit
eam ad septimam faucem, idest ad alium circulum.  Iste circulus
est septimus, quoad totum Infernum; quoad civitatem vero muratam,
est secundus circulus; quia quinque sunt extra civitatem, et iste
est secundus primi violentorum.

	|97-102.~  Cadit in silva, nec est pars |scelta~, idest
deputata; sed ubi fortuna eum |balestrat~, idest collocat, hic
germinat, sicut granum spelte: quia unum granum spelte facit
multa grana et diversas spicas, sive aristas: ita fit hic de
arbore, que facit diversos ramos.  |Germinat~, idest |granum
facit~: surgit, inverminit, idest facit erbam teneram (melius est
dicere ramos recentes), et in plantam silvestrem.  Arpie postea,
pascendo de suis foliis, faciunt dolorem, et dolor[i] fenestram,
idest viam.

	|103-105.~  Sicut alie anime, redibimus pro nostris
spoliis, idest corporibus, non tamen quod aliqua nostrum se
reinduat; quoniam non est iustum reacquirere id quod homo aufert
sibi: quia, quando homo quispiam se privat sponte aliqua re, non
est dignum nec iustum quod rehabeat.  Hic punctus fortis est, et
non videtur verus, nec catholicus, sed hereticus.  Sed notandum
est, quod hic loquitur auctor de Inferno morali, et hic loquitur
de morte morali et resurrectione morali: nam omnes vitiosi in
aliis vitiis, et mortui in aliis vitiis, resurgere possunt;
desperati autem non.  Gulosus potest fieri temperatus, superbus
humilis, luxuriosus castus, etc.; sed infelix qui desperat de
gratia Dei, nunquam resurgit.  Sic patuit in Cayn; ideo
obstinatio est maximum peccatorum, ex qua sequitur peccatum
finale impenitentie.  Vel dic, et bene, quod desperatus habet
dicere, quod si ipse cognovisset, vel ymaginatus fuisset, quod
anima deberet reinduere carnem, et pati tot, tales et tantas
penas, nunquam desperasset se.

	|106-108.~  Hic trahemus ea, scilicet corpora nostra: per
mestam silvam erunt corpora nostra suspensa, quodlibet ad prunum
|umbre sue moleste~, idest iniuncte corpori: itaque nunquam
coniungetur secum.

	|109-111.  Noi eravamo anchora.  Nos eramus adhuc ad
trunchum attenti, credendo quod aliud vellet nobis dicere, quando
nos fuimus ab uno rumore~, idest ^superobcupati~: hec est quarta
pars huius capituli, in qua tractatur de violentis, qui
violentarunt bona sua propria, illa dissipando et dilapidando;
que pena talis est.  Dissipatores bonorum suorum et 
dilapidatores currunt per istam silvam, velocissime fugientes, et
adeo currunt quod omnes ramos arborum se eis opponentes frangunt,
herbas et omnes rosas, idest clausuras.  Post tales, sequuntur et
persequuntur canes nigri et macilenti, famelici, rabidi, cum
impetu et furore magno: canes illorum, quos attingunt, membra
dilacerant membratim; quos non attingunt, fugant, repellunt.  Et
hic notandum, quod isti spiritus non sunt carcerati sicut
priores, qui violentaverunt propriam personam, interimendo; sed
isti discurrunt per silvam, fugati a canibus venantibus et
persequentibus.  Canes rapidi et venatores talium, sunt
creditores et nuntii creditorum, qui, quando fuerunt prodigi,
dissipaverunt omnia bona sua: fugant et insidiantur ipsis, ut
capiant eos et capi faciant et poni in carceribus, propter
debita.  Canes sunt incommoda que proveniunt dissipatoribus
bonorum suorum, scilicet fames, sitis, nuditas, carceres: isti
sic fugientes et attoniti videntur esse prodigi.  Sed nunquid
tactum fuit superius de prodigis capitulo primo?  Dicendum quod
sic; sed ibi fuit tractatum de prodigis peccantibus per
incontinentiam; hic tractatur de prodigis per malitiam et
bestialitatem.  Timor igitur istorum, vehementer fugientium,
currentium et persequutorum a canibus, removerunt Dantem et
Virgilium ab auditione verborum domini Petri de Vineis.

	|112-114.~  Similiter sicut illi, idest, accidit, qui
venire sentit porcum, sive aprum silvestrem, |a la caccia~, in
venatione, |alla sua posta~, idest ad locum ubi stat ad insidias,
vel ad expectandum, qui audit bestias et |fraschas sternire~,
idest disrumpi et frangi.  Sepe isti fugientes rumpunt rostam,
idest legaturam; quia sepe prodigi dissipatores, capti,
carcerantur, et aliquando rumpunt carceres, de domo in domum
fugientes, et venatores ipsos insequuntur.

	|115-117.~  Et ecce duo ad sinistram costam nudi et
|graffiati~ (semper per Infernum itur ad sinistram ripam)
^graffiati~ a canibus, quia sepe capiunt et capi faciunt
debitores: fugientes tam fortiter quod rumpebant omnem rostam
silve: |rostam~, idest clausuram.

	|118-123.~  Ille precedens: Nunc succurre, succurre, o
mors; et alter cui videbatur tardare nimis, clamabat: Lane, non
fuerunt tam prompte |gambe~ tue, idest pedes, ad giostram Toppi. 
Et postmodum, quia sibi, forsan, desinebat |la lena~, idest
anelitus, de se et de uno |cispolio~, idest ^arbuscola~, fecit
unum |groppum~; nodum, subaudi.  Notandum est hic, quod in
millesimo ducentesimo septuagesimo octavo, Florentini et
Senenses, qui communiter tunc se regebant ad partem guelfam,
simul iverunt contra Aretium, ad obsidendum civitatem, et
destruxerunt multa bona, que erant extra civitatem.  Volentes
redire, et redeuntes, venerunt ad Toppum: est villa in pulchra
planitie situata.  Dum essent ibi omnes, Senenses erant in pauco
numero, Florentini voluerunt eos sotiare: Senenses, erant bene
audaces; noluerunt sotietatem.  Florentini salvi reducti sunt
Florentiam.  Tunc Aretium regebatur per partem gebellinam. 
Quidam miles gebellinus, nomine Guilielmus De Pazzis, tunc magnus
et fortis, cum trecentis lanceis venit in costam, idest in latus,
quod non perpenderunt Senenses, et contra eos Senenses
pugnaverunt; quibus dedit magnum conflictum, et fuerunt tunc
interfecti bene ducenti Senenses, inter quos erat iste Lanus. 
Qui, post mortem patris, remansit ditissimus: sed iam
dissipaverat quasi omnia bona sua; pauca restabant: ita quod, si
rema[n]sisset infra paucum tempus ivisset ad mendicandum.  In
isto conflictu potuit fugere; sed noluit, ymo pugnavit valenter,
et hic interfectus fuit: ita quod paupertas et miseria non
attingit eum, quia mortuus est ante miseriam.  Ille dicebat:
Succurre, mors.  Erat iste Lanus, qui dissipaverat bona sua; sed
canes non applicuerunt ad ipsum, nec ceperunt, quia mors prevenit
eum.  Sed alius dicebat sibi: Non fuerunt crura tua, sive pedes,
|accorte~, idest prompta, vel veloces, vel velocia, ad giostram,
idest prelium |Toppi~, idest illius campi, vel planitiei.  Iste
fugiens, cui desinebat anelitus, erat Iacobus de Sancto Andrea de
Padua, qui dicebat illi Lano: Potuisti fugere, quando fuisti
interfectus, et noluisti; modo tam fortiter hic curris.  Ibi
prodesset tibi currere; sed noluisti: hic nihil tibi prodest
currere; et tamen tam fortiter curris.  Iste Iacobus de Sancto
Andrea, currens et fugiens, erat sic quod plus non poterat sed
ivit et involvit se in una arbuscula parvula, que erat ibi, facta
de una anima unius violenti, et involvit se melius quod potuit. 
Et de se et de illa arbore fecit unum groppum, idest nodum.  Iste
Iacobus de Sancto Andrea, Paduanus, nobilis homo fuit, qui,
mortuo patre, remansit ditissimus, et dissipavit in brevi omnia
bona sua.  Inter alia inconvenientia que fecit, dum esset in rure
ad unam suam pulcherrimam possessionem, et in meridie, dixit quod
volebat videre unum pulchrum ignem; et fecit poni ignem in
domibus suis, et fecit eas comburi.  Alia vice volebat dormire,
et non poterat.  Audiverat dice quod stridor panni fustagni, sive
^guarnelli~, quando dilaceratur, causat sompnum.  Fecit emi
centum petias de illo panno, et fecit totum dilacerari; et multa
similia fecit iste.  Venit ad dentes canum exeuntium de catena
valde avidorum (quia quando canes solvuntur a cathena, sunt valde
avidi ad mordendum), qui canes membratim dilaceraverunt eum. 
Multi sunt adhuc tales violenti in sua propria bona, qui una
dierum vendunt unum campum, alia die vendunt alium campum, alia
die domum, et sic omnia dissipant; et tunc canes, idest miserie,
capiunt eos.

	|124-129.~  Retro istos erat silva plena nigris canibus,
bramosis et currentibus, sicut veltri qui exirent de cathena. 
Veltri sunt una species canum, de qua dictum fuit sufficienter in
primo capitulo.  |In illo~ [qui] |s'appiat@o~: idest in illo, qui
se volverat, (|s'appiat@o,~ idest ^abscose~, quia ipse [se]
abscondit; Iacobus de Sancto Andrea fuit), posuerunt dentes, et
ipsum dilaceraverunt |a brano a brano~, idest membratim; postea
portaverunt illa membra dolentia; nam canis, qui trahebat unam
manum, trahebat etiam frustum arboris: et sic mordendo et
dilacerando Iacobum, dilacerabat membra et frusta arbuscule.

	|130-132.~  Cepit me tunc conductor meus per manum, et
conduxit me ad |cespuglium~, idest ad illam arbusculam, que
plorabat propter |rupturas~ sanguinolentas: |in vanum~; quia
nihil proficiebat ille planctus.

	|133-138.~  Audi verba planctus arbuscule: O Iacobe,
dicebat, de Sancto Andrea, quid tibi profuit de me facere
|schermum~, idest reparaculum, vel clipeum de me contra canes? 
Quasi dicat: Tibi non profuisti et michi plurimum nocuisti.  Quam
culpam habui de tua vita rea, idest mala?  Quando magister fuit
super ipsum firmus, dixit: Quis fuisti, qui per tot puncta
sufflas cum sanguine dolorosum sermonem?  Isti plorabant, et per
rupturas factas a dentibus canum, emictebant sanguinem.

	|139-151.~  Et ille nobis: O anime, que |giunte~ (idest
venistis) estis ad videndum stratium, idest dilacerationem
inhonestam, de meis frondibus, idest membris, sic a me
disiunctis, idest separatis: |inhonestum~, idest inhonorabile
etc.: |recolligite ad pedes tristis~; idest miseri, |cestus~: ego
fui de civitate, que in Baptistam mutavit primum patronum: unde
ipse, propter istud, semper cum arte sua faciet ipsam tristam; et
nisi quia super passum Arni remanet adhuc aliqua |vista~, idest
apparentia, illi cives, qui post refundaverunt eam super cineres
Attile, qui remanserunt, fecissent laborare indarnum, idest in
vanum.  |Ego feci iubettum~: idest furcam, de meis domibus, idest
ego me suspendi in domibus meis.  Notandum hic, pro intelligentia
textus, quod quando Florentia fuit primitus fundata, secundum
adnotationem astrologorum fundata fuit sub influentia Martis:
ideo sumpserunt in suum patronum Martem, Deum belli, et habebant
unum magnum idolum, quod vocabatur Mars; et stabat illud idolum
in illa pulcherrima ecclesia rotunda, que nunc vocatur ecclesia
Sancti Ioannis.  Quia, quando Florentia conversa fuit ad
Christum, removerunt de illa ecclesia idolum Martis, et,
semidestructum, fuit positum in Ponte Veteri, qui pons est
principalior qui sit in Florentia; et illa ecclesia fuit
consecrata in honorem Dei et Beati Ioannis Baptiste.  Et licet
dimiserint cultum Martis, adhuc, dum illud idolum stetit illic ad
Pontem Veterem, adhuc erat aliqua opinio de ipso.  Ecce quod
cives civitatis Florentie, primum patronum, scilicet Martem,
mutaverunt in Baptistam; unde ille Mars, scilicet ille diabolus,
qui stabat in illo idolo, indignatus contra Florentiam, semper
conatur facere Florentiam tristem arte sua, idest discordia.  Et
ita apparet quod Florentia male valeat ex hoc, quod facta fuit
christiana, et mutavit patronum, scilicet Martem in Baptistam. 
Sed notandum, quod auctor dat unum bonum motivum civitati
Florentie, quasi dicens: Florentia, dum dilexit Martem et adhesit
Marti, idest fortitudini et virtuti, ipsa semper fuit victrix,
habuit semper victoriam, et triumphavit de inimicis suis; sed
postquam cives Florentini dimiserunt Martem, idest fortitudinem
et virtutes, et sequuntur Baptistam, idest florenum, in quo est
sculptura Baptiste, idest avaritiam, et dediti sunt cives
Florentini lucris inhonestis et illicitis, non vadunt bene facta
civitatis Florentie.  Dicit quod nisi esset adhuc aliqua pars
illius ymaginis, [que] est in introytu Pontis Veteris, adhuc non
melius, sed peius staret civitas, et in vanum fuisset refundata,
etc.  Fuit diu aliqua opinio aliquorum, minus catholicorum, in
Florentia, quod illa pars illius idoli, que solebat stare in
introytu pontis, etc., erat salus civitatis.  Dicit dominus
Iohannes Boccatius, quod sepe, dum esset iuvenis, videbat pueros
proiicientes cenum et lapides in illud idolum, et tunc antiqui
dicebant pueris: Nolite, filii, hoc facere; quia sepe vidimus
plures proiicentes lapides et cenum, sicut vos facitis, et omnes
vel suffucati sunt in Arno, vel fuerunt suspensi; et omnes tales
mala morte perierunt.  Illa ymago, sive pars eius, erat ibi in
introytu Pontis Veteris, tempore quo Dantes erat in Florentia. 
Demum semel unum diluvium aquarum fuit, et rupit pontem, et omnia
ceciderunt in fluvium, et sic illud idolum non est plus ibi. 
Quidquid sit, Dantes vult dicere, quod, nisi essent adhuc aliqui
boni cives in Florentia, qui studerent virtuti et essent
virtuosi, civitas cito deficeret; sed ita posset dici et debet
dici de qualibet civitate.  Dum sunt boni et virtuosi cives qui
regunt, bene stat civitas; si boni cives deficiunt, [male stat
civitas].  Et certe, esto quod in civitate Florentie sunt multi
vitiosi, pro certo etiam sunt ibi plurimi virtuosi; et si est
terra in Ytalia, ubi fiant eleemosine magne, et hospitalia
optima, et ubi cives vadant, saltem tempore quadragesime, ad
predicationes ecclesiasticas, sunt in Florentia pro certo.  Et
ego scio quod sic est: nam per quatuor annos in civitate
Florentie fui, steti, predicavi, et vidi mores Florentinorum, ita
quod possum esse bonus testis de virtutibus istis.  |Super
cineres Attile~: dictum fuit superius, quod Attila fuit barbarus,
veniens de partibus Ungarie cum magno exercitu et potenti; multa
mala fecit in Ytalia et devastavit multa; etiam in Roma.  Dicunt
alique Cronice Florentine, quod iste Attila diu obsessit
Florentiam: non valens eam capere vi, cepit eam fraudulenter tali
modo.  Quia non poterat eos vincere nec fame, nec prelio, dixit
eis: Videatis: vos oditis Pistorium: ego promicto vobis, quod si
vultis me recipere in terra Florentina, ego tractabo vos bene, et
promicto vobis dextruere funditus Pistorium.  His auditis,
Florentini erant fastidiosi de guerra; crediderunt isti, et
introduxerunt ipsum in Florentiam, et locaverunt eum in palatio
Potestatis.  Qui de promissione facta, de Pistorio, nihil
observabat; sed mictebat modo pro uno cive nobili, modo pro alio,
et omnes occulte faciebat interfici: nec prius perpenderunt
Florentini, quousque bene multi fuerunt interfecti.  Et proiici
faciebat corpora civium interfectorum in una cloacha, de qua una
die, dum sic aliquantulum pluit, exivit multus sanguis.  Tunc res
fuit publicata: quod sentiens Attila fecit poni ignem in
civitate, et fecit eam comburi, et recessit tandem.  Postea illi
cives, qui remanserunt, reedificaverunt eam civitatem Florentinam
super illos cineres qui superfuerunt.  Tamen Venetiis ego [legi]
unam Cronicam, qui dicebat, Attilam nunquam transivisse montes
Appenninos: forte posset esse equivocatio de Attila; forte
fuerunt plures Attile; et hoc bene posset esse.  Quidquid sit,
Florentia est optima civitas, in qua fiunt multa, multa; et sunt
cives sapientes et prudentes, et bene sciunt se regere, et sciunt
servire Deo et mundo, quando oporet; et in illa civitate optime
honorantur valentes viri, et maxime boni predicatores.  Quis
autem fuerit iste, qui dixit se fuisse de civitate, que mutavit
patronum primum in Baptistam, que est Florentia, verum est quod
communis opinio est, quod iste fuit dominus Lottus de Alliis, qui
fuit magnus doctor in iure civili.  Quia in anno Domini millesimo
ducentesimo septuagesimo, iste dominus Lottus de Alliis dedit
unam falsam sententiam in Florentia; et in illo anno, in domibus
suis, cum propria corrigea suspendit semetipsum; ideo dicit: Feci
de domibus meis |Iubbettum.~  Iubbettum Parisius dicitur ^forca~,
locus suspendii, sive patibuli.  Multi tamen in eodem anno se
suspenderunt, saltem quinque, in civitate Florentie.  Et forte
hac de causa, quia plures fuerunt qui se suspenderunt, non
curavit auctor ponere nomen alicuius; sed quia dictus dominus
Lottus de Alliis fuit multum notabilis homo, puto ego quod de
ipso intelligat auctor.  Aliqui dicunt, quod ille Attila qui
ignivit et combussit Florentiam, dextruxit Aretium, et fecit
ipsam arari, et inde dicitur Aretium ab aratura; si verum est,
relinquo legentibus Cronicas et utentibus ipsis.

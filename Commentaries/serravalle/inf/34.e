	|SUMMARIUM.~  In isto tricesimoquarto capitulo Inferni et
ultimo, quod incipit: ^Vexilla Regis prodeunt Inferni~, auctor
prosequitur materiam proditionis duple, ubi frangitur fides a
natura producta et illa que per amicitiam conficitur, quantum ad
quartam speciem, scilicet quando proditores produnt dominos suos,
a quibus receperunt dona et premia, etc.  Quorum proditorum talis
est pena.  Nam ipsi in Cocito fluvio sunt, sive in glacie
infernali: sicut stant festuce in vitro, sic ipsi collocantur. 
Et ipsorum proditorum aliqui iacent, aliqui sunt erecti, aliqui
cum capite deorsum, aliqui stant retorti sicunt arcus vel
semicirculus.  In ista glacie stat Lucifer ab umbilico infra in
glacie, et est magne stature, turpissime figure, et tante
turpitudinis quod vix posset describi.  Habet facies tres, unam
rubeam, aliam nigerrimam, aliam croceam: habet sex alas sub
qualibet facie: per genas descendunt ab oculis lacryme: movet
alas; qui alarum motus causat aliqualem ventum, qui ventus est
causa congelationis tam lacrymarum istius quam etiam fluvii
Cociti.  Quid significent ale sex, quid tres facies, quid
lacryme, videatur in Commento super isto capitulo.  Ale sue non
habent pennas, sed sunt sicut ale vespertilionis.  Et sicut habet
tres facies, ita habet tria ora.  In ore anteriori, et cum ipso,
devorat animam Iude Scariothis, qui prodidit Christum: caput eius
est in gutture Luciferi usque ad umbelicum; residuum corporis est
extra.  In facie sinistra et in eius ore stat Brutus intra in os
cum pedibus usque ad umbilicum, et ab umbilico postea stat foris. 
In ore dextre faciei stat consimiliter Cassius.  Isti duo
prodiderunt Cesarem, primum Imperatorem Romanorum et monarcham. 
Hec omnia vidit Dantes in Inferno, docente eum et ducente
Virgilio.  Hiis visis, ambo descenderunt per vellus Luciferi, qui
stat in centro mundi fixus, quia cadens de celo cum capite
deorsum a latere emispirii poli anthartici, percussit terram et
perforavit eam et venit usque ad medietatem sui, proprie ad
centrum mundi.  Caput autem, collum, pectus et brachia cum ventre
usque ad umbilicum, penetraverunt et venerunt circa centrum;
medium eius stetit recte in centro; nates vero et partes
inferiores, ut crura, tibie, pedes, remanserunt ultra centrum ad
partem poli anthartici.  Cum vero Virgilius et auctor
descenderunt per vellus Luciferi tantum quod essent in centro
mundi, revolverunt se sub et supra, et sic transiverunt centrum
versus alium polum: et sic videbant nates, crura, tibias et pedes
Luciferi, et omnia membra circa umbelicum, stare sub et supra. 
Et hoc visum fuit auctori mirabile; et ideo interrogavit
Virgilium, dicens: Ubi est glacies, quam antea videbamus?  Ubi
est caput Luciferi?  Michi nunc apparet quod ipse sit
transversus.  Tunc dixit ei Virgilius: Tu deciperis, quia tu
ymaginaris adhuc esse in alio emispirio, et tu transivisti
centrum, et non es amplius in emispirio poli arthici; sed tu es
in emispirio poli anthartici, et es in terra sicca, que [est]
opposita monti Calvario, ubi Christus fuit crucifixus, homo qui
nascebatur et vixit sine peccato.  Iste locus non est notus nisi
per auditum: et tunc, quia est ibi foramen, quod transit usque ad
superficiem terre poli anthartici, per illud foramen iverunt,
nullas penas videndo, quousque exierunt de profunditate terre et
pervenerunt ad terram alterius emispirii, ubi inceperunt videre
stellas poli anthartici, et inde per foramen illud redierunt ad
revidendum stellas.  Et sic sunt extra Infernum, licet sint in
alio emispirio, in quo iste auctor fingit esse unum montem magnum
et altum, super quem fingit esse Paradisum terrestrem deliciarum. 
Et ab Inferni penis eruat nos Dominus Iesus Christus.  Amen.

	|Proemio.~  ^Vexilla regis prodeunt Inferni~: istud est
tricesimumquartum et ultimum capitulum huius Inferni, in quo
auctor tractat de quarta specie proditionis, scilicet illorum qui
prodiderunt dominos suos, quibus promiserunt fidem, et a quibus
receperunt beneficia magna: quod quidem capitulum dividitur in
quatuor partes.  In quarum prima auctor describit formam regis
Inferni, scilicet Luciferi.

In secunda, que incipit ibi:

     Quando noi fum[m]o;
     Quando nos fuimus,

describit universalem dominum huius loci.

In tertia, que incipit ibi:

     Ma la notte resurge;
     Sed nox resurgit et ammodo.

describitur eorum recessus ab Inferno.

In quarta, que incipit ibi:

     Prima ch'io de l'abisso me divella;
     Prius quam de abyssu me divellam,

declarantur aliqua dubia circa recessum suum de Inferno.

	|1-3.~  Primo igitur auctor, continuando dicta dicendis,
dicit sic: Vexilla regis, idest banderie, sive insignia,
prodeunt, idest apparent a longe, idest veniunt versus nos; ergo
ante te respice, dixit magister meus, si tu id discernis. 
Vexilla, sive insignia, huius Imperatoris regni dolorosi, erant
ale sex Luciferi: ponit enim eum cum sex alis, que videbantur sex
vela maris.

	|4-9.~  Fit una comparatio.  Sicut quando una nebula
grossa spirat, caliginosa, idest sicut tempore nocturno, vel
diurno, quando est una nebula caliginosa (res que a longe non
videtur nisi confuse), vel quando emispirium nostrum, habitabile
supple, anoctat, idest notescit, idest quando fit nox, apparet a
longe unum molendinum, circumductum a vento vel quod ventus
girat, idest circumducit (nota quod iste ale sunt instigationes
et tentationes, que oriuntur ab isto Lucifero, quia ipse fabricat
illas; ille ale semper moventur et discurrunt: ventus, qui
congelat istum locum, est inspiratio male et nocumentum quod
habet congelare corda illorum proditorum, ita quod omnis amor et
caritas extinguitur in talibus: a tempore obscuritatis nocet,
quia omnis, qui male agit, odit lucem et est inimicus lucis);
videre michi apparuit, idest visum fuit, unum tale, idest simile,
edificium.  Tunc, postea, propter ventum retraxi me retro ducem
meum, quia ibi non erat alia |grotta~, sive gripta, idest non
erat alius locus ubi laterem, causa vitandi istum ventum.

	|10-15.~  Iam eram, et cum pavore id pono in metro,
scilicet que nunc dicam, ubi, idest in loco ubi, umbre omnes
erant cooperte, et transparebant sicut festuca in |vetro~, sive
in vitro.  |Cum paura~, idest cum timore (parentesis est).  Idest
ille erant tecte sub glacie et diversimode: alique iacebant, et
alique stabant recte: alique cum capite desuper, alique cum
plantis, sive pedibus; alique stabant sicut una semiluna,
scilicet cum pedibus flexis ad vultum.  Alique sunt iacentes,
alique stant recte; aliqua cum capite, aliqua cum plantis, alia,
sicut arcus, ad vultum pedes convertit.

	|16-21.  Quando noi fummo.  Quando nos fuimus~: hec est
secunda pars huius capituli, in qua describitur rex et dominus
Inferni.  Hic est Lucifer.  Iste fuit, secundum opinionem
Doctorum, de ordine Cherubin, vel sapientior omnibus aliis, vel
saltem nullus sapientior fuit eo aut pulchrior; qui, videns se
tam sapientem et tam pulchrum, appetiit equalitatem Dei, volens
adorari ut Deus, ut habetur Genesis decimoquarto: quare fuit
fulguratus, sive fulminatus, de celo, et reclusus in profundo
Inferni; et est rex super omnes filios superbie.  Ad quem regem
iam appropinquabant Virgilius et auctor.  Quando nos fuimus
tantum ante, idest quando nos fuimus tantum propinqui, quod meo
magistro placuit michi monstrare creaturam, que habuit pulchram
sembiantem, idest apparentiam (quia Lucifer fuit creatus in alta
gloria pulchritudinis: ideo dicitur in Iob: Omnis lapis pretiosus
ornamentum tuum), ante me se removit Virgilius, et fecit me
stare, idest firmare: Ecce Ditem, dicendo, et ecce locum, ubi
convenit, idest oportet, quod de fortitudine te armes.

	|22-24.~  Sicut ego deveni tunc gelatus, idest territus
et raucus, |fioco~ idest, non interroges, lector, quia illud non
scribo ego, ex eo quia omnis loquela esset pauca, idest parva,
idest non possem dicere.  Nam iam deveneram ad extremum omnium
malorum; ideo oportebat me uti fortitudine et ingenio: ideo fui
ita attentus, quod nescivi recitare.  |Fioco~: proprie qui non
clare loquitur, quia habet gulam, idest partem illam, ubi vox
causatur, impeditam propter frigus, vel aliqua alia de causa. 
Nec mirum!  Si alibi auctor aliqua terribilia in Inferno timuit,
quanto magis hic, quando vidit istum maximum terribile.

	|25-27.~  Ego non fui mortuus, nec remansi vivus: cogita
ammodo intra te, si habes florem ingenii, idest si aliquid
intelligis, qualis ego deveni, uno, scilicet mori, et alio,
scilicet vivere, privus, idest privatus: idest eram privatus
morte et vita.

	|28-33.~  Imperator dolorosi regni (quia Infernus est
regnum omnis doloris, ubi Lucifer est imperator et rex, ita quod
Christus in Evangelio vocat eum principem mundi: Venit enim
princeps mundi huius; quia pro magna parte mali homines sunt
subiecti sibi, quia qui fecit peccatum servus est peccati; et
alibi: Vos ex patre dyabolo estis.  Lucifer est auctor omnium
proditorum, sicut ipse fuit primus proditor, et qui prodidit
dominum suum) a medio pectore exibat extra glaciem, et plus cum
uno gigante ego me convenio, idest in magnitudine, quod gigantes,
vel quam gigantes, non faciunt cum suis brachiis: cogita ammodo
quantum debet esse illud totum, idest residuum, quod huiusmodi,
vel tali, parti conveniat.  Sententia est: quod brachia Luciferi
erant ita magna, quod ipse Dantes, qui erat parvus homo, melius
conveniebat cum brachiis maximi gigantis, quam gigas comparatus
uni brachio illius imperatoris, idest convenientior, idest
conformior.  Sed quid est hoc dictum?  Illa fuit bona fictio:
brachia sunt ita magna, quod unum est in oriente, aliud in
occidente; per que denotatur sua magna potentia, de qua dicit. 
Et ammodo dicet de pulchritudine.

	|34-36.~  Si ipse fuit ita pulcher, sicut ipse est nunc
turpis, et contra suum Factorem elavavit supercilia, idest
superbivit, vel insurrexit, bene, idest merito, debet ab eo
procedere omnis luctus.  Elevatio oculorum est actus superbie. 
Auctor loquitur hic figurative, sicut sepe facit Scriptura
Sancta; quia aliter non intelligeretur, et propter hoc picture in
ecclesiis conceduntur et permictuntur.  Dyabolus est turpis: quia
est unus spiritus invisibilis, ideo non potest dici niger, neque
pallidus; sed turpitudo nobis notescit per opera sua mala. 
|Luctus~: qualis est forma sua, quia habet semper lugere.

	|37-39.~  Fingit hic auctor, quod Lucifer habeat tria
capita: quia sicut Deus, qui est summum bonum, est trinus et
unus, ita dyabolus habet in se quamdam trinitatem, scilicet
summam impotentiam, summum odium et summam ignorantiam.  Hoc
tamen videtur repugnare supradictis: nam paulo ante dictum est,
quod dominatur ab oriente in occidentem.  Dicendum quod illa
potentia male faciendi, idest tentandi, debet potius dici
impotentia quam potentia, quia talis non est dominus sui.  Sicut
accidit de omni malo homine, qui non potest regi ratione, sed
permictit se vinci a passionibus, sicut brutum animal: nam aliter
sequeretur quod Deus, qui est summe potens, non esset omnipotens,
quia non potest facere malum culpe.  In homine scientia, si est
malus, non potest sapientia dici; ideo, ubi non est virtus, non
est sapientia, sed malitia.  Ita quod corrupte loquimur quando
dicimus: Iste est sapiens de mirando peximo homine.  Ideo sicut
arguitur in Deo summa potentia, quia potest facere omnia
quecumque vult, et non potest deficere, nec peccare; ita dicimus
dyabolum impotentissimum, quia nullum bonum facere potest, nec
potest nisi deficere.  O quantum apparuit michi grande mirum,
quando ego vidi tres facies suo capiti! unam ante, idest
anteriorem, et illa erat rubea.

	|40-45.~  Alie erant due, que iungebantur isti super
medium cuiuslibet spatule, idest humeri, et se iungebant loco
|criste~, idest vertici.  Illa duo capita collateralia
coniungebantur cum illa media ^testa~, que erat altior sicut
|crista~, et erat rubea sicut crista galli.  Alia erat pallida,
quia palledo significat odium et invidiam.  Sinistra erat talis,
quales erant illi qui veniunt de Ethiopia.  Nilus, quamquam
ignoretur quantum ad ortum suum, tamen transit per Africam,
Ethiopiam et Egiptum: |s'avallat~, idest extendit se et
descendit.  Et dextera apparebat inter albam et fulvam.  Sinistra
erat ad videndum scilicet nigra, quales sunt qui veniunt ab illa
parte, ubi Nilus in vallem descendit.  |S'avallat~: idest in
vallem descendit.

	|46-48.~  Sub qualibet, facie scilicet, exibant due
grandes ale, quantum conveniebant tante avi: vela maris non vidi
unquam talia, idest similia illis, vel talia quales erant ille. 
Vela currunt et ducunt naves per mare, et ita inspirationes et
tentationes huius dyaboli discurrunt per mare huius mundi et
ducunt ad naufragium sepissime homines.

	|49-51.~  Non habebant pennas, sed vespertilionis erat
earum modus, et illas sursum elevabat, sive elevat, ita quod tres
venti movebantur ab eo.  Non habebant pennas sicut aves habent,
sed qualis est lanugo vespertilionis.  Vespertilio, quia fuit
proditor, aliis avibus fuit condempnatus ad perpetuam tenebram. 
Ita est Lucifer, qui presumpsit contra Deum creatorem suum. 
Nunquam apparet nisi de nocte, idest in tenebris, idest in
peccatis, et condempnatus est ad perpetuam tenebram.

	|52-54.~  Inde, idest ab illis ventis, Cocitus totus
congelabatur: cum sex oculis plangebat, et per tria mente
guctabat planctum, idest emictebat, et sanguinolentam bavam,
idest quamam, luem, sputum.

	|55-57.~  Ab omni ore disrumpebat cum dentibus unum
peccatorem ad instar maciulle (|maciulla~ est unum instrumentum,
cum quo linum frangitur), ita quod tres faciebat ita dolentes.

	|58-60.~  Illi anteriori mordere nihil erat respectu
laniationis, |verso el graffiare~ (^graffiare~, idest dilaniare),
ex qua aliquando renes remanebant de pelle tote |brulle~, idest
nudate.

	|61-63.~  In ore medio, quod est altius, stat Iudas
Scarioth, ad denotandum, quod sicut Lucifer fuit primus proditor
contra Deum, a quo receperat tot beneficia, ita est conveniens
quod puniat illum, qui etiam prodidit magistrum suum, qui erat
Deus et homo.  Illa anima superior, que habet maiorem penam,
dixit magister, est Iudas Scarioth, alias Scarioctis, qui intus
habet caput et extra crura ducit.

	|64-67.~  De aliis duobus, qui habent caput deorsum,
ille, qui pendet a nigra facie, est Brutus: videas quomodo se
torquet et non facit moctum, et non dicit verbum subaudi.  Et
alter est Cassius, qui apparet ita membrutus.  Isti duo fuerunt
illi, qui proditorie interfecerunt Cesarem, a quo receperant
multa beneficia.  Hic Cesar, primus Imperator, monarcha fuit
Romanorum: sed quod Cesar bene et licite fuit sic interfectus in
sanguine suo, sicut ipse quasi fedavit universum orbem sanguine
civili, non est dubium; sed hoc non defendit quin isti duo,
Brutus et Cassius, fuerint proditores, quia receperant
singularissima bona a Cesare, scilicet provintias, Buriam,
Macedoniam: ideo ipsi maligne, ingrate, fecerunt, interficiendo
Cesarem.  Tamen aliqui laudant istum Brutum, sicut Tullius in
Philippicis; sed Tullius fuit inimicus Cesaris.  Idem dicit
Lucanus.  |Non facit moctum~, idest nihil loquitur.  Est signum
magnanimitatis.

	|68-75.  Ma la notte resurge omai.  Sed nox resurgit
ammodo~: hec est tertia pars huius capituli in qua describit suum
recessum, sive exitum, de Inferno.  Notandum est hic, quod ex quo
viderant Virgilius et Dantes omnes penas Inferni, iam erat tempus
recedendi.  Idest viderant penas dampnatorum, ammodo ibunt ad
penas purgandorum.  Modus exeundi non fuit redire per viam, per
quam descenderant ad Infernum, qui durat a superficie terre
istius, que est in emispirio poli arthici, usque ad centrum
terre.  Tamquam in loco remotissimo a celo est Lucifer dyabolus,
ligatus.  Tunc transierunt centrum terre, et iverunt Virgilius et
auctor ad alium polum, scilicet antharticum.  Et tunc oportebit
ymaginari quod terra est in centro perforata, et in illo foramine
stat adstrictus dyabolus, ita quod medietas est in ista parte
versus polum arthicum, scilicet ab umbilico usque ad caput: alia
medietas est in alia parte terre, scilicet versus polum
antharticum.  Ymaginatur Dantes, quod Lucifer cecidit de celo ab
illo alio polo, scilicet anthartico, et cecidit cum capite
deorsum, et cadens perforavit terram cum capite, et pertransivit
centrum terre cum capite et humeris usque ad umbelicum: reliqua
pars remansit ultra centrum versus alium polum.  Ita quod, dum
Dantes descendit per Infernum, quando vidit Luciferum, apparebat
sibi quod Lucifer staret erectus cum capite supra et pedibus
infra; sed postquam transivit centrum, apparebat Danti, videnti
crura et pedes, quod ipse Lucifer staret cum capite subtus et cum
pedibus supra: et sic subsupra apparebat Danti quod Lucifer
staret, ex quo ipse transiverat centrum mundi.  Tunc fingit
auctor quod illud foramen vadit usque ad superficiem terre
alterius poli, scilicet anthartici; et per quod foramen Virgilius
et Dantes iverunt et exiverunt de Inferno; nec ultra centrum
viderunt penas ullas, nec circulos, nec aliquam aliam rem, nisi
quod infra paucum spatium et in brevi ora compleverunt iter
illud, et sic fuerunt extra Infernum in alio emispirio, et
viderunt stellas de alio emispirio, dum erant in foramine illo. 
Postquam exiverunt de foramine, viderunt lumen bonum, et infra
paucum spatium viderunt solem.  Adhuc ymaginatur auctor, quod
quando Lucifer ce[ci]dit de celo et perforavit sic terram, quod
illa terra, que exivit de foramine illo, fugit, propter timorem
dyaboli cadentis, de loco suo, et erexit se in alio emispirio
versus celum: de qua factus unus mons est quasi usque ad celum,
idest supra aierem; et illum montem fingit esse montem Purgatorii
auctor: de quo tractabitur admodo.  Adhuc notandum, quod quando
Virgilius et Dantes descendendo voluerunt transire centrum, ipsi
adheserunt velleri Luciferi, cum manibus apprehendentes vellus et
tenentes se ad illud; et quando fuerunt in illo loco, ubi crura,
sive tibie iunguntur corpori, tunc recte fuerunt in centro, et
oportuit quod ipsi revolverent se totaliter, ita quod, ubi
habebant pedes, ponerent caput, et e converso: et sic se
volverunt.  Ad quod intelligendum oportet ymaginari, quod in omni
re rotunda quicumque recedit a centro et vadit versus
circumferentiam, semper ascendit, et quicumque in re rotunda
recedit a circumferentia et vadit versus centrum, semper
descendit.  Hoc est unum verum omnino presupponendum.  Tunc sic
(quousque Virgilius et Dantes iverunt versus centrum, semper
descendebant) fecerunt quousque descenderunt ad locum illum, ubi
tibie volvuntur, vel iunguntur, cum corpore Luciferi: sic
descenderunt quia proprie ibi est centrum terre.  Postquam vero
transierunt illum locum, ubi tibie Luciferi iunguntur corpori,
qui locus est proprie centrum, tunc inceperunt ascendere, et
ascendendo ire superius versus alium polum, scilicet antharticum. 
Hanc ymaginationem non habent grossi homines; sed bene
scientifici faciliter habent dare illo principio, quod quicumque
recedunt a medio tendendo versus circumferentias, ascendunt, et
contra per contrarium.  Tunc ad textum.  Sed nox resurgit, et
admodo est recendendum, quia totum vidimus.  Sicut ei placuit,
collum eius avinxi; et ipse sumpsit, idest captavit, tempus et
locum et postam, idest avisamentum, et quando ale fuerunt aperte
satis, applicuit se vellutis, idest pilosis, costis, et de
vellere in vellus infra descendit, et postea inter fultum, idest
spissum, pilum et gelatas crostas, idest glacies.

	|76-81.~  Quando nos fuimus ibi, ubi tibie, idest ubi
crura et tibie coniunguntur corpori, volvuntur punctualiter super
grosso naticarum, vel natuum, dux cum labore et cum angustia
volvit caput ubi habebat crura, vel pedes, et applicuit se ad
pilum, sicut homo qui ascendit; ita quod in Infernum credebam
venire iterum.  |Volvit caput~; naturaliter et proprie loquitur. 
Dicit quod quando fuit in natica Luciferi, volvit se sub et
supra.  Presuppone quod terra circa centrum habeat foramen unum,
quod transeat subtus, sicut habet rota: modo si aliquis iaceret
unum lapidem, quando esset ad medium vie, idest in centro, ibi
staret; quia si ultra iret, tunc sequeretur quod ascenderet
naturaliter, quod est impossibile, nisi motu violento
impelleretur.  Ergo ad propositum, si transibant centrum,
oportebat de necessitate quod volverent caput, si volebant ire
recti.  |Cum angustia~: ad denotandum quod difficulter receditur
a vitiis.  |Sale~: quia ascendit.

	|82-84.~  Teneas te bene, quia per tales scalas, dixit
magister, angustiando, idest angustiam sustinendo, tamquam homo
fessus, convenit, idest oportet, quod discedatur a tantis malis.

	|85-87.~  Postea exivit foras per foramen unius saxi, et
posuit se supra orlum, idest extremitatem, ad sedendum: postmodum
porrexit michi accuratum passum, idest ostendit michi passum
agilem ad ascendendum.

	|88-90.~  Ego levavi oculos, idest erexi, et credidi
videre Luciferum, sicut ego illum dimiseram, et vidi eum crura
versum partem superiorem tenere.

	|91-93.~  Et si ego deveni tunc stupefactus, idest si fui
miratus, gens grossa hoc cogitet, que non videt qualis erat
punctus, per quem ego transiveram.

	|94-96.~  Leva te sursum, dixit magister, in pedes;
idest, surge, vadamus: via est longa et iter est malignum, idest
difficile et laboriosum, et iam sol ad mediam tertiarum redit.

	|97-99.~  Non erat |camminata~ palatii, idest sala plana et
ordinata, ubi eramus; sed naturalis |burella~, idest via stricta,
dura, obscura, et superficiem asperam habebat (^burella~ est
propie locus obscurus et subterraneus), que habebat malum solum
et luminis indigentiam.  Et sic auctor stetit in Inferno tempore
quo disposuerat stare, scilicet tribus diebus, etc.

	|100-105.~  Prima che de l'abisso me divelle.  Priusquam
de abyssu me evellas~: hec est quarta pars huius capituli, in qua
movet auctor duo dubia Virgilio, que solvuntur.  Primum est, ubi
est glacies, quia ex quo transiverant centrum, non videbat eam. 
Et ubi est iste sicut est fixus sic subsupra?  Et quomodo sic in
modica hora, a sero usque ad mane, fecit sol traghettum, idest
cursum suum?  Priusquam de abyssum me evellas, idest extrahas,
magister mi, dixit quando fui rectus, idest in pedibus, ut trahas
me de errore, aliquantulum michi loquaris: Ubi est glacies,
scilicet quam vidimus?  Et iste sicut est fixus Lucifer sic
subsupra?  Et quomodo in sic modica hora, a sero ad mane, fecit
sol suum traghettum, idest cursum suum?

	|106-108.~  Et ipse ad me: Tu ymaginaris adhuc esse ultra
centrum, ubi ego me |aggroppavi~, idest applicavi, pilo vermis
rei, qui mundum perforat; idest, stat per medium supra centrum de
subtus, sicut per aliud medium stat sursum.

	|109-114.~  Ex illa parte fuisti tanto tempore, idest
quanto ego descendi: quando me volvi, tu pertransivisti punctum,
ad quod se trahunt ex omni parte pondera, idest ubi est centrum
terre; et nunc sub emispirio pervenisti, quod est contrapositum
illi, quod, vel qui, magnam siccitatem cooperit, et sub cuius
culmine consumptus fuit homo qui natus est et vixit sine peccato. 
Tu habes, idest tenes, pedes super parva spera, que aliam faciem
facit de Giudeccha.  |Siccitatem~: idest totam terram,
discoopertam ab aquis, ad differentiam subinferioris, que est
parum detecta.  Modo auctor ponit responsionem ad primam
questionem, quia primo respondet secunde questioni, demum
respondebat prime.  Responsio ad secundam questionem in forma et
in effectu est hec.  Cum terra sit rotunda et sol circumgiret in
die naturali terram, iuxta illud Ecclesiastes primo capitulo:
Oritur sol et occidit, et in locum suum revertitur, et in circum
pergit spiritus, lustrans universa, girat per meridiem, et
flectitur ad aquilonem; modo quando hic apud nos in emispirio
superiori est sero, in inferiori opposito est mane; quando nos
habemus meridiem, inferius est media nox.  Modo sic erat, quod
antequam auctor transiret ultra centrum, erat hic in nostro
emispirio sero, et in illo emispirio inferiori erat mane.  Sol
faciebat cursum suum consuetum; non tamen mutavit cursum suum,
licet Virgilio et Danti in parvo spatio fuerit transitus a sero
ad mane: quia hoc contingebat propter varietatem ipsorum, non
propter varietatem motus solis, quia ipsi in parvo spatio
temporis transierunt de emispirio uno ad aliud, scilicet de
emispirio poli arthici ad emispirium poli anthartici, oppositum
isti: quia in emispirio nostro, antequam transirent, erat circa
noctem; ergo ipsis cito transeuntibus centrum terre ad aliud
emispirium, cito cito fuit eis prope diem.  Hec est responsio ad
secundam questionem, qua querebatur quomodo in tam parvo spatio
sol fecisset traghettum, cursum suum, a sero usque ad mane: non
enim sol fecit traghettum, sed ipsi fecerunt traghettum quando
transierunt centrum terre et iverunt in modico spatio de
emispirio emispirium.  Responsio ad primam questionem est ista. 
Querebatur enim ubi est glacies, et quomodo iste Lucifer stabat
sic subsupra, quia ubi erant modo Virgilius et Dantes, non erant
nisi crura et tibie et pedes Luciferi: ideo mirabatur Dantes, non
attendendo ad transitum suum, quem fecerunt.  Per prius viderat
Luciferum stantem erectum, et modo videbatur sibi quod staret
subsupra.  Mirabatur ex hoc.  Respondet Virgilius: Glacies est
ubi prius erat, et stat ubi erat prius; et eodem modo,
consimiliter, Lucifer stat sicut prius stabat, nec est motus
ipse, nec mutatus in aliquo: sed tu es mutatus, supple quia
transivisty centrum et venisti ad aliud emispirium.  In illo
emispirio caput Luciferi stabat rectum supra, et sic stat adhuc:
sed postquam tu transivisti ad hoc aliud emispirium, tu contra
stas, et ideo apparet tibi quod Lucifer sit mutatus: quod non est
verum; sed tu es mutatus.

	|115-117.~  His dictis, nota quod Dantes his asserit,
quod ille homo, qui fuit consumptus, idest crucifixus, et qui
vixit et natus est sine peccato, fuit Iesus Christus, qui
assumpsit carnem nostram humanam in unitate suppositi sine
peccato et sine crimine ullo.  Hic fuit crucifixus propter
redimere genus humanum, et crux fuit posita in monte Calvarie,
qui videtur esse situs in medio terre habitabilis, iuxta illud:
Operatus es salutem in medio terre.  Preterea in ecclesia Sancti
Sepulchri Domini Nostri Iesu Christi in Hierusalem, est vestigium
pedis ipsius Iesu Christi, ubi fixit pedem ipse Christus, et
fertur tunc dixisse, ponendo sic pedem: Hic est medium mundi.  Et
ego Frater Ioannes predictus, episcopus Firmanus, quando fui in
Hierusalem, et in ecclesia Sepulchri, in qua fui millesimo
tercentesimo nonagesimo octavo, et in qua celebravi missam super
Sepulchro Christi, prius fui devotius quo potui osculatus illum
locum, ubi est vestigium pedis Christi; demum pedem meum in illo
posui, quia sic faciebant alii peregrini sotii.  Sic etiam supra
montem Oliveti, ubi est etiam ecclesia, in cuius medio est aliud
vestigium pedis Christi, in quo firmavit pedem Christus in die
Ascensionis, quando ad celum evolavit videntibus et cernentibus
Apostolis, ut habetur Actuum Apostolorum primo capitulo, et Marci
ultimo, vestigium illud primo obsculatus sum, demum posui pedem,
sicut ceteri faciebant.  Utrum, dato quod Hierusalem sit in medio
terre habitabilis, sit concedendum Hierusalem esse in medio
mundi, aut non, hic questio pro nunc relinquatur, quia non est
presentis speculationis.

	|118-120.~  Sed modo ymaginandum est, quod quando Dantes
fecit istam questionem, sive istas duas questiones ipsi Virgilio,
quod ipsi duo erant ultra centrum, ut iam dictum est, et non
multum distabant a centro, nisi per tantum spatium quantum erat
amplitudo illius circuli, qui dicitur Giudeccha.  Et illa duo
spatia sunt parva: tamen opponuntur in situ, quia Giudeccha est
in nostro emispirio, et ille locus, in quo fiebant iste
questiones et responsiones eorumdem inter Virgilium et Dantem,
est in alio emispirio.  Ideo dicit textus: Tu habes pedem super
parva spera, que aliam faciem facit de Giudeccha.  Tunc ad
textum.  Hic est mane quando ibi est sero (ecce responsio ad
secundam questionem); et iste, scilicet Lucifer, qui nobis fecit
scalas cum pilo, idest super quo ascendimus ex hac parte et
descendimus ex alia parte, fixus est adhuc sicut prius erat. 
Ecce responsionem ad primam questionem.

	|121-126.~  Ab ista parte, scilicet poli anthartici, de
celo cecidit infra: et terra, que prius erat se porrexit, super
quam ille cadere debebat supple, propter pavorem ipsius fecit de
mari velum, idest cooperuit se cum mari, et venit ad emispirium
nostrum; et forsan propter fugere, idest ut fugeret eum, dimisit
hic locum vacuum illa que apparet hic et sursum recucurrit, idest
habuit recursum, vel surrexit.

	|127-132.~  Iam auctor locum Inferni, quem pertransivit
et quem iam dimisit, vocat et nominat |laggi@u~, idest inferius,
sicut nos hic dicimus de antipedibus nostris, si sunt; dicimus
quod sunt inferius: ita dicerent ipsi de nobis, si essent.  Ita
loquitur modo auctor, quia erat ultra centrum in alio emispirio;
ideo locum ubi erat Lucifer modo nominat |laggi@u~, idest infra,
dicens: Locus est ibi inferius, a Beelzebub remotus tantum
quantum tumba se extendit, |se destende~, qui non per visum, sed
per sonum auditur unius rivuli, qui ibi descendit per foramen
unius saxi; quod saxum ipse, scilicet rivulus, corrosit cum cursu
cum quo ipse currit, et modicum pendet.  Locus ille non est notus
per visum, propter obscuritatem nimiam ibi existentem; sed est
notus per sonum unius fluvii descendentis per illud foramen: ut
intelligas quod [non] descendit de Inferno, quia esset hoc
impossibile, quia tunc grave naturaliter ascenderet; sed usque ad
centrum descendit de illo alio emispirio poli anthartici. 
|Modicum pendet~, quia circuit.

	|133-138.~  Dux et ego per illud iter absconsum, quia
nullum est ibi lumen, intravimus ad redeundum in clarum mundum:
et sine cura habendi aliquam quietem (nam semper cum labore
fecerunt tale iter, nec curaverunt pausare in aliquo loco),
ascendimus sursum, ipse primus et ego secundus, tantum quod ego
vidi de rebus pulchris (quia dum adhuc essent in loco obscuro,
prope exitum ad aliud emispirium, incepit videre stellas, quas
non viderat dum fuit in Inferno) quas portat celum; idest
stellas, quia sunt in celo, et, dum celum volvitur, volvuntur
simul et stelle in eo fixe; per unum foramen rotundum, idest per
quod ultimo exiverunt.

	|139.  Et quinde~, idest inde, exivimus ad revidendum
stellas.  Factis responsionibus a Virgilio ipsi Danti super
duabus questionibus, de quibus Dantes petierat a Virgilio, ipsi
ambulaverunt per illud foramen, volendo exire de illa
obscuritate, sine aliqua quiete; idest nullibi quieverunt,
quousque fuerunt extra, et pervenerunt ad superficiem alterius
terre alterius emispirii.  Nota quod sicut opposite sunt vie ad
diversos et oppositos terminos in naturalibus, ita in moralibus
et spiritualibus accidit, quia Hierusalem significat patriam
celestem.  Qui vult ire ad patriam celestem, oportet ire per viam
que est opposita ad Infernum.  Que est illa?  Certe est via per
Purgatorium.  Ideo Dantes et Virgilius, volentes tendere ad
celum, recesserunt a centro terre, idest a profundo Inferni,
idest a vitiis, et iverunt ad Purgatorium, idest ad virtutes, que
fugant vitia, que conducunt ad felicitatem.  Notandum est, quod
Virgilius fecit bonam fictionem in fine sexti libri Eneydos, ubi
fingit quod due sunt vie, etc.: una cornea, alia eburnea.  Idest
exitur de Inferno vel realiter, et hoc non accidit; vel
intentionaliter et mentaliter, et hoc bene accidit.  Laus Iesu
Christo, completo isto primo libro.  Amen, Amen, Amen.

	Explicit ultimum capitulum, idest tricesimumquartum,
huius Inferni.

     QUI SCRIPSIT SCRIBAT, SEMPER CUM LUMINE VIVAT:
     VIVAT ET HIC FELIX CUM MULTO TEMPORE FENIX:
     HINC VIDEAT CHRYSTUM QUI LIBRUM SCRIPSERIT ISTUM.
     QUI LEGIT HOC CARMEN LECTOR RESPONDEA[T] AMEN.
     SCRIPSIT, SUMME DEUS, TIBI SUPPLEX BARTHOLOMEUS
     COLLENSIS, MINIMUS MINIMORUM SERVUS ET IMUS
     CHRYSTI SECTATOR, FRANCISCI LENTUS AMATOR,
     QUI ME PER CHRYSTUM MUNDUM COMMOVIT IN ISTUM.

	|SUMMARIUM.~  In primo capitulo Inferni, quod incipit: ^In
medio itineris vite nostre~, auctor Dantes asserit, se in medio
itineris vite sue, idest in trigesimoquinto anno sue etatis,
semetipsum reperisse in una silva obscura, que figurat vitam
vitiosam; et asserit se ignorare quomodo talem silvam intravit:
per quam diu ambulando, tandem devenit ad unum pulchrum collem,
qui figurat statum penitentie apud Theologos, apud Philosophos
figurat virtutem sinderesis, que remurmurat contra male acta.  Et
illius collis latera, sive terga et partes, iam erant radiis
solaribus illustrata.  Et volens ascendere per talem collem,
invenit tres bestias suum iter undique prohibentes: quarum prima
erat una leontia pilo cooperta maculato; que bestia, sive
leontia, figurat luxuriam, homines plurimum impedientem in
iuventute, ne degant pure aut honeste; quam ad ultimum preteriit. 
Secunda erat unus leo cum capite alto; qui leo figurat superbiam
multum impedientem homines in adulta etate; etiam leonem
preteriit.  Tertia bestia erat una lupa macra, voratrix, que
nunquam potest satiari; et hec figurat avaritiam stricte ligantem
homines in senectute.  Hec lupa tantum molestabat auctorem, quod
vix poterat resistere; ymo iam incipiebat ruinare et redire ad
vallem miseram vitiorum.  Dum esset in tali agone, apparuit sibi
una umbra, ad quam pro auxilio exclamavit; que umbra asseruit se
esse umbram Virgilii; et hoc notificavit per multa: primo, quia
fuit Mantuanus; secundo, quia natus fuit sub Iulio, scilicet
Cesare; tertio, quia vixit sub bono Augusto, scilicet Octaviano
imperatore; quarto, quia cantaverat, idest librum composuerat, de
Enea filio Anchisis, qui venit de Troya, superbo Ilione, idest,
palatio altissimo et ditissimo regis Priami combusto.  Qui dixit
auctori: Ista bestia, scilicet lupa, propter quam tu times, idest
clamas et adiutorium petis, habet naturam peximam, que nunquam
cibo satiatur, sed post pastum maiorem quam primitus habet famem;
et est iam maritata pluribus animalibus, et plus in futurum ac
multis desponsabitur, quousque venerit veltrus, idest ille canis
nobilis, qui figurat unum dominum venturum, sive papam, sive
imperatorem, sive ducem.  Hic prophetat auctor de isto duce
venturo, et sequitur opinionem Albumanzar in libro de
Coniunctionibus planetarum.  Hic veltrus inimicatur lupis: idest
ille bonus dominus non cibabitur auro, aut peltro; sed suus cibus
erunt sapientia, amor et virtus.  Hic veltrus interficiet lupam,
et reducet eam ad Infernum, unde invidia illam primitus extraxit. 
Et dicit, subiungendo, auctori: Ad evadendum tantum malum atque
fugiendum, oportet te aliam viam tenere; et si vis me sequi,
liberabo te et ducam per regnum dolentium, ubi videbis spiritus
antiquos dolentes, nec unquam sperantes a penis talibus liberari. 
Demum ducam te per regnum illorum qui dolent in igne, et tamen
letantur in penis ipsis, quia sperant inde exire et ire ad beatam
gentem.  Ad quam beatam gentem si volueris postmodum ire, anima
me dignior te conducet; quia ego illuc accedere non possum, ex eo
quia fui rebellis legi et fidei illius Imperatoris, qui ibi
regnat; ideo non vult quod illuc vadam.  Primum regnum est
Infernus: secundum est Purgatorium: tertium est vita eterna,
Paradisus.  Tunc auctor dixit Virgilio: Ego coniuro te per illum
Deum, quem tu non novisti, quod tu ducas me, sicut dixisti, et
quod ego videam ea de quibus tu locutus es, et ut evadam ista
pericula et alia mala, et quod ego videam portam Sancti Petri.
Tunc Virgilius incepit iter, et ipse Dantes eum humiliter est
secutus.

	|Proemium.~  Ad expositionem libri accedendo,
primo est sciendum, quod liber primaria divisione dividitur in
prohemium et tractatum.  Tractatus incipit in principio tertii
capituli huius primi libri, scilicet Inferni, quod incipit
vulgariter:

     Per me si va ne la citt@a dolente;

litteraliter vero incipit:

     Per me itur in civitatem dolentium.

	Adhuc, prima pars dividitur in duas.  Quarum in prima
ponuntur alique disposiciones ipsius auctoris.  In secunda
ponitur invocatio.  Secunda pars incipit ibi, vulgariter: 

     Lo giorno se ne andava

in principio secundi capituli; litteraliter:

     Dies iam declinabat.

	Adhuc prima pars, que est primum capitulum, quod incipit
vulgariter:

     Nel mezo del camin de nostra vita;

litteraliter:

     In medio itineris vite nostre,

dividitur in quatuor partes principales.  In prima ponit auctor
suam visionem.  In secunda ostendit, quomodo perveniens ad
quemdam collem, super quem ascendere volebat, tres bestie contra
ipsum venerunt ad impediendum iter suum, seu ascensum: ibi
vulgariter:

     Ed eccho quasi al comenzare;

litteraliter:

     Et ecce quasi in principio ascensus.

	In tertia parte ostendit quomodo, dum erat in tali
periculo, apparuit sibi unus incognitus, qui sibi auxilium
prestitit: ibi vulgariter:

     Mentre che io ruinava in basso loco;

litteraliter:

     Dum sic ruinarem in ymum locum.

	In quarta parte ostenditur, quomodo Virgilius sibi
consuluit, declarando sibi multa; ibi vulgariter:

     A te convene tenere altro viagio;

litteraliter:

     Aliud iter te oportet tenere.

	Ad intelligendum primam partem, notandum est, quod auctor
consideravit tres species viatorum; scilicet peccantes et
obstinatos in peccatis, et penitentes et virtuose operantes.  De
his fecit libros tres in hac Comedia: de primis fecit primum
librum, scilicet Infernum: de secundis fecit secundum librum,
scilicet Purgatorium: de tertiis fecit tertium, scilicet
Paradisum.

	Adhuc notandum est, quod auctor in millesimo
trecentesimo, de mense martii, in die Veneris sancta, habuit
talem visionem in sompniis; et tunc erat annus Iubilei.  Visio
fuit hec: apparebat sibi, quod in medio dierum vite nostre,
scilicet humane, esset in una silva, et quod directa via erat
quasi perdita, ita quod homines deviaverant ab itinere recto.

	Medium itineris vite nostre videtur esse spatium triginta
annorum, secundum dictum a Philosopho in Polithicis, asserente
etatem hominis esse sexaginta annorum.  Aliqui dicunt, quod
medium vite sit spatium triginta trium annorum, in quo tempore
Christus moriebatur et resurrexit: in qua etate resurgemus omnes,
prout Sanctus Paulus dicit: et sic dicunt plures Doctore sacre
Scripture.  Alii vero dicunt, sicut psalmographus Propheta dicit
in octogesimo nono Psalmo: Dies annorum nostrorum in ipsis,
septuaginta anni; si autem in potentatibus, octaginta anni; et
amplius eorum, labor et dolor.  Quam opinionem tenet auctor, et
sic triginta quinque anni sunt medium itineris nostri; etc.

	|1-3.~  Nota quod silva est status mundanus vitiosus;
quoniam, sicut in silva sunt multa genera arborum sterilium, sic
est status vitiosus, in quo sunt homines steriles in bonis
operibus.  Est etiam silva locus incultus, receptaculum ferarum,
et aptus ad insidias; sic peccatores sunt sine cultura bonorum
operum, deceptores et insidiantes bonis; etc.  Dicitur hec silva
obscura, quia peccata obcecant homines, et maxime consuetos in
peccatis, qui aliquando admictunt iuditium recte rationis.  Hii
perdiderunt rectam viam virtutum.

{cfr. anche Proemio:

	Adhuc notandum est, quod auctor in millesimo
trecentesimo, de mense martii, in die Veneris sancta, habuit
talem visionem in sompniis; et tunc erat annus Iubilei.  Visio
fuit hec: apparebat sibi, quod in medio dierum vite nostre,
scilicet humane, esset in una silva, et quod directa via erat
quasi perdita, ita quod homines deviaverant ab itinere recto.

	Medium itineris vite nostre videtur esse spatium triginta
annorum, secundum dictum a Philosopho in Polithicis, asserente
etatem hominis esse sexaginta annorum.  Aliqui dicunt, quod
medium vite sit spatium triginta trium annorum, in quo tempore
Christus moriebatur et resurrexit: in qua etate resurgemus omnes,
prout Sanctus Paulus dicit: et sic dicunt plures Doctore sacre
Scripture.  Alii vero dicunt, sicut psalmographus Propheta dicit
in octogesimo nono Psalmo: Dies annorum nostrorum in ipsis,
septuaginta anni; si autem in potentatibus, octaginta anni; et
amplius eorum, labor et dolor.  Quam opinionem tenet auctor, et
sic triginta quinque anni sunt medium itineris nostri; etc.}

	|4-9. Ay~: adverbium dolentis vel admirantis. 
|Quantum~: idest, nimis difficile esset, et est res dura,
descibere que erant in ista silva.  Dicit Virgilius in sexto
Eneydos: Non si michi lingue centum et totidem hora essent,
Dicere possem; etc.  Hic dicit auctor quod via vitiorum est
amara.  Contra: ymo est dulcis; nam superbia dulcis est, dicente
Philsopho, quod est summum delectamen principari.  Vindicta que
provenit ab ira, videtur dulcis.  Dicit Homerus, quod vindicari
est dulcius melle stillante.  Idem de actibus veneris.  Dicendum,
quod dulcia circa principium vitia videntur; sed eorum finis est
amarissimus et acerbissimus.  Contrarium accidit de virtutibus,
maxime consideratis penis debitis peccatis, et premiis virtutum. 
Dicit quod tantum amara est, ut vix ea amarior sit mors. Videtur
dicere quod amarior sit mors quam via vitiosa.  Vitia sunt mors
anime, que est peior morte corporis.  Responde, quod a morte
vitiorum est regressus per penitentiam; sed a morte corporis non
est regressus de lege currente.  Narrat causam quare vult narrare
de tali silva, sive vita vitiosa, dicendo de bonis, que reperit
in illa.  Que sunt illa bona? Dicit quod est divina iustitia et
etiam humana, conversio sepe peccatorum, abiectio peccatorum et
conversio ad virtutes.

	|10-12. Nec scio.  Io non saperia ben redicere~: hic
facit antipophoram.  Posset quis sibi dicere: Cur fuisti tam
demens, quod talem silvam, idest vitam vitiosam, intrasti? 
Respondet, quod erat sompnolentus in illo puncto.  Sed quis
sompnus erat iste?  Dicunt Platonici, ponentes animas nostras
esse demonia, vel Caledemon, idest demonium bonum, plenum
scientia, vel Kacchodemon, idest demonium peximum, plenum
scientia, venientia ad corpora nostra, quod dum veniunt,
obliviscuntur omnium et patiuntur oblivionem et letargum.  Que
opinio non valet.  Alii dicerent, quod hic sompnus esset
ignorantia, in qua nostra anima primo fit et creatur, cum sit in
primo sui esse tamquam tabula rasa, in qua nihil est depictum. 
Sic volunt Aristotiles et Averois.  Et alii dicerent, sompnum
illum esse peccatum originale, in quo concipiuntur homines,
dicente David, Psalmo quinquagesimo: Ecce in iniquitatibus
conceptus sum, et in peccatis concepit me mater mea.  Sed quomodo
homo, veniens adultior, et fit compos rationis, qui ante in
infantia erat purus, post baptismum, quomodo incipit peccare,
sequi sensualitatem, et non rationem, et sic ingreditur viam
vitiorum et non viam virtutum?  Hec difficultas clare deducetur
et tractabitur in sextodecimo capitulo Purgatorii.

	|13-15. Ma poi che io fui a pi@e.  Sed postquam perveni
ad unum collem~: demonstrat, quomodo pervenit ad unum montem,
sive collem, postquam erraverat per silvam.  Qui mons significat
viam virtutum, que est arta, ducens ad vitam, ut habetur in
Evangelio; sicut vallis significat viam vitiorum, que est ampla,
ducens ad mortem.  Dicit Virgilius in sexto Eneydos: Facilis
descensus Averni, etc., sed ad superos remeare, hic labor est. 
Mons, per quem ascendere est difficile, est penitentia, et viam
virtutum figurat; sicut vallis, descensum ad centrum.  Hic collis
terminabat illam vallem, quia inter virtutem et vitium non est
dare medium.  Dicit quod cor suum fuerat compunctum, quia multi
timores eveniunt peccatoribus, scilicet iuditii Dei, verecundie
apud homines, remorsus conscientie.

	|16. Respexi in altum~: hucusque respexerat ad terram;
sed modo elevavit oculos ad montes.  |Spatulas~: idest abrupta
montis, seu recta montis, ad denotandum rigiditatem, arduitatem
et rectitudinem virtutis.

	|17. Planete~: idest solis.  Moraliter intellige
gratiam divinam; quia nulla virtus proprie et perfecte potest
lucere in homine sine gratia divina.

	|18. Dirigit per omnes calles~: quia divina gratia, in
omni statu, in omni gradu, hominem existentem dirigit et recte
ducit.

	|19. Tunc timor~: ecce effectum visionis.

	|20. In profundo cordis~: sive in lacu radicata.

	|21. La notte. Per noctem~: scilicet, toto tempore quo
stetit in vitiis.

	|22-24. Et quemadmodum~: comparatio est naufragantis,
qui freta et flumina magna transiens, cum magno labore ad ripam
venit et ad litus: tunc revolvens se, et considerans periculum in
quo [fuit], augetur timor.  Sic accidit Danti, recogitanti et
dicenti sibi: Heu michi misero, ecce in quibus rebus expendidi
tempus meum, partem in amore mulierum, partem in divisionibus et
partialitatibus.

	|25. Fugiebat~: quia cogitabat fugere vitia iam
perpetrata.

	|26-27. Quem passum nulla persona viva~: idest nulla
persona viatrix, preter Christum et Virginem Mariam, fuit sine
peccato et vita vitiosa; quia, preter Christum et Matrem eius,
omnes, saltem in peccato originali concepti sunt.

	|28-30. Postquam aliqualiter quiescebat~: seu quievit
corpus lassum.  Ostendit auctor, quomodo reincepit iter per
montem desertum.  Tamen pes posterior erat firmior.  Per pedem
inferiorem intellige amorem terrenorum: superior significat,
amorem supernorum.  Modo vult dicere auctor, quod amor terrenorum 
trahebat eum ad vallem fortius quam pes superior, idest quam amor
supernorum eum traheret ad superna.

	|31-32. Et ecce, quasi in principio.  Et eccho, quasi
al comenzare~: hec est secunda pars principalis huius capituli,
in qua auctor ostendit quomodo sibi volenti ascendere
montem,venit obviam una leontia velox et levis, que erat cooperta
vario colore; nec recedebat a facie auctoris, et tantum suum iter
impediebat, quod pluries auctor voluit se vertere retro.  Hic est
notandum, quod dum homo vult penitere de peccatis suis, venit
leontia, idest luxuria, levis multum et velox.

	|33. Cooperta variis coloribus~: sic luxuria variis
modis occupat homines, maxime iuvenes, a quindicesimo anno usque
ad trigesimum: demum venit leo, tenens altum caput, cum rabida
fame, quem aier timet.  Ecce superbia, que plurimum occupat
homines, a trigesimo anno usque ad quadragesimum, sive usque ad
senium.  Tunc venit una lupa edax, que est omnium avida, et que
multas gentes fecit male vivere.  Hec est avaritia, que compellit
hominem usque ad mortem, et occupat homines, maxime senes: et,
senescentibus hominibus, in eis avaritia iuvenescit, cum cetera
vitia, homine senescente, senescant; sola autem avaritia
iuvenescit.  Leontia est femella in specie leopardi, que maxime
est animal luxuriosum.  A natura habet pellem pulchram: sic
pulchritudo mulierum stat in superfitie.  Leontia est levis et
velox; sic est amor, qui statim in uno aspectu capit hominem. 
Leontia capiens feram, totum eius sanguinem sugit; sic amor totum
hominem obcecat, ymo dementat.

	|34-36. Ab aspectu, sive a vultu~: per hoc notatur,
quod Dantes fuit philocaptus, pluriesque voluit redire ad amorem
illicitum.

	|37. Tempus erat in principio matini.~ Vulgariter:
^Tempo era del principio del mattino~: hic ponit et notat tempus,
in quo habuit talem visionem, scilicet, quod inciperet ascendere
montem, qui representat penitentiam, abiectionem vitiorum, et
assumptionem vite virtuose, et quando fera, scilicet leontia,
suum ascensum impediebat.  Vult quod disposicio temporis iuvet ad
suum intentum perficiendum, scilicet conculcare vitium luxurie;
quoniam hora erat matutina, idest in aurora, in crepusculo diei;
et erat tempus vernale: sol erat in Ariete.  Sed cur laudat
tantum istam horam auctor?  Dicendum est, sicut vult Aristotiles
libro de Sompno et Vigila, quod aliquando fiunt sompnia in prima
vigilia noctis, vel secunda, ex crapula et nimia repletione.  Sed
sompnia, que fiunt post medium noctis, vel prope diem, facta
digestione, communiter sunt vera et veritatem significantia. 
Vult dicere: Visio mea in sompnis, quam hic describo, non fuit ex
crapula, quia iam eram sobrius; venit autem ex speculatione et
bona pro meditatione, quia multas curas sequuntur sompnia, ait
Salomon in Ecclesiastes libro.  Preterea, in vere, existente sole
in Ariete, omnia terrae nascentia quasi reviviscunt, fiunt et
apparent in viriditate, florescunt, frondescunt, et vires
resumunt, propter regressum solis ad emispirium nostrum, quia a
signo Libre sol descendit ad aliud emisperium inferius, usque ad
finem Capricorni; demum revertitur ad nos, ascendendo usque ad
signum Cancri in mense iunii.  De mense martii est equinoctium,
idest noctis et diei paritas, et sol in Ariete ascendit.  Sic
etiam animalia resumunt vires in vere, et sunt in meliori
disposicione quam in hieme; etc.  |Tempus erat in principio
matutini~: idest, incipiebat fulgere dies.

	|38. Sol ascendebat cum illis stellis~: idest cum
Ariete, sive in Ariete.  Dicit in plurali, cum stellis, quia
signum Arietis consistit ex pluribus stellis, sicut et quodlibet
aliud signum in Zodiaco; in quo signo erat factus sol, et erat.

	|39. Quando Deus, sive amor divinus~: notanter dicit
de amore, quia propter amorem Deus fecit mundum et creaturas
pulchras, ut participaret cum creaturis bonitatem et perfectionem
suam.

	|40. Mosse dapprima.  Movit primitus~: idest, fecit. 
Loquitur hic auctor, non secundum opinionem Aristotilis, qui
posuit mundum et motum ab eterno fuisse; sed loquitur Dantes
secundum veritatem sacre Scripture, que ponit creationem mundi
iuxta illud: In principio creavit Deus celum et terram (GEN. cap.
I); et penes illud: Omnia per ipsum facta sunt (IOHAN. cap. I). 
[Tempus] dabat michi bonam spem vincendi bestiam pellis
maculatae, sive gaiete pellis, idest iucunde, vel varii coloris;
idest abstinendi a luxuria, et ab amore illicito mundano, qui
impediebat iter meum per montem, idest penitentiam.  Sed apparet
quod contrarium deberet esse: nam tempore vernali vires in
hominibus confortantur, calor naturalis vigoratur, et sic homines
videntur magis provocari ad luxuriam quam alio tempore.  Etiam
cetera animalia sotiantur, masculus et femella; aves nidificant;
etc.  Ideo dicunt Doctores quod in vere instituta sunt ieiunia
quadragesime et abstinentie ab Ecclesia, ad reprimendum
commotionem virium, que resumuntur tali tempore.  Dic
respondendo: Quod veritas est de resumptione virium in vere; sed
intentio auctoris tendit ad hoc, quod si in vere proposuit et
disposuit omnino fugere luxuriam et dimictere amorem illicitum et
vincere leontiam, quanto magis aliis temporibus faciet hoc?

	|44-45. Ma no[n] s@i che paura.  Sed non tamen quin
pavorem michi daret aspectus leonis~: describit secundam bestiam,
scilicet leonem, significantem superbiam.  Cessante aliqualiter
in homine luxuria, incipit superbia, dum homo vult alios
conculcare: et superbia multum impedit viam virtuosam.  Notandum,
quod Dantes fuit multum superbus, sicut ipse confitetur in
Purgatorio: fuit enim nobilis, scientificus, et superbia multum
sotiatur cum nobilitate et scientia, que inflat.  Rugitus leonis
territ bestias; sic superbia territ subiectos.

	|47. Cum capite alto~: natura superbi est cum rabiosa
fame.  Superbus vellet omnia amplecti, et quando non potest,
fulminat et fit quasi rabidus.

	|48. Videbatur quod aier timeret~: quia non solum
homines minoris conditionis, significati per terram, sed etiam
sapientes, significati per aierem, timent superbiam, sive
superbos.

	|49. Et una lupa~: ecce tertiam bestiam, peiorem
duabus primis: quia, licet vidisset leontiam et leonem, adhuc
stabat; sed, veniente lupa, quasi perdidit spem ascendendi.  Lupa
est animal vorax, rapax; eius ingluvies nunquam satiatur: bene
significat avaritiam.

	|50. Senbiava~: apparebat in sua macredine, quia
nunquam repletur cibo.  Avaritia causa tristitie fuit multis.

	|52-54.~  Ista, scilicet lupa, porrexit tantum gravedinis
auctori, quod quasi perdidit omnem spem superius ascendendi;
etc.; idest, porrexit impedimentum.  Nam, quando quis vult
benefacere, primo impeditur a luxuria, secundo a superbia, tertio
ab avaritia, quasi a peiori, quia avaritia dicit homini: Iam
senescis, lucrari non poteris, devenies in paupertatem et
miseriam, et eris ridiculum omnibus. Dantes vero fuit tam
magnanimus, quod hec omnia vicit, et avaritiam eiecit, et hoc
opus nobile fecit.

	|55. Et qualis est~: modo facit comparationem pulchram
de mercatore: qui diu laborat et multa operatur, et, ut acquirat,
vendit multa sua bona, cum quibus sperabat multa alia acquirere;
et non eveniens sibi hoc quod sperabat, conqueritur dicens:
Cecidi in manibus latronum, passus sum naufragium, perdidi omnia
mea bona; et sic sperans et credens acquirere que non habebam,
perdidi que habebam.  Unde multum tristatur et dolet, quia
quidquid cogitaverat facere in multis annis, omnia in una hora
videt perdidisse; ideo plurimum tristatur.  Sic Dantes, videns
illam lupam.

	|58-60. Sine pace~: idest, qui sequitur illam lupam,
scilicet avaritiam, nunquam pace gaudet nec quiete.  Avarus nec
per noctem requiescit, teste Salomone in libro Ecclesiastes. 
Ruinabat ipse Dantes, et revertebatur ad vallem sole privatam,
idest vitam vitiosam privatam divina gratia.

	|61. Dum sic ruerem in ymum locum.  Mentre che io
ruinava in basso loco~: hec est tertia particula huius capituli,
in qua ostenditur, quomodo Danti ruenti apparuit Virgilius, sive
umbra eius.

	|62-64. Et affuit quidam~: scilicet Virgilius, qui
longo silentio incognitus erat; scilicet, quia longum tempus erat
quod ipse moriebatur, vel longum tempus erat quod nemo studuerat
librum Virgilii, vel quia pauci utebantur ratione recta, figurata
per Virgilium.  |Fioco~: idest obscurum.  |Dum in illo deserto~:
idest proposito.  Anima separata non habet instrumenta nisi per
modum qui tractabitur in Purgatorio, et qualiter tactum est in
sexto preambulo.  Confitetur se nunc non esse hominem, sed bene
alias fuisse.  

	|67-69.~  Et ut se melius manifestet ipsi Danti, quantum
ad gentem, dicit se esse de Lombardia, que est in Ytalia, et
alias dicebatur Gallia Cisalpina: quantum ad patriam, dicit se de
Mantua; non tamen natus fuit in civitate, sed in una villa
propinqua civitati, nomine Piectola, ut dictum fuit in uno
preambulorum.

	|70-72.~  Notificat etiam se a tempore quo natus fuit,
scilicet sub Iulio Cesare, Iulio Caio dictatore, qui tantam
brigam habuit cum Pompeio consule.  |Et utinam tardius~: res
dicitur tarda, quando non obtinetur quod appetitur.  Modo textus
est valde fortis; et sententia auctoris est, quod ipse voluisset
esse natus tardius, scilicet tali tempore, quo potuisset esse
christianus, ut fuisset salvatus.  Pro quo nota, quod Cesar, ex
quo obtinuit contra Pompeium, et habuit omnia officia romana,
propter quod dictum fuit, Cesar erat omnia, ipse Cesar non vixit
nisi tribus annis cum dimidio.  Sed post ipsum regnavit
Octavianus Cesar Augustus, et imperavit quinquaginta septem
annis; cuius imperii anno quadragesimo secundo natus est
Christus.  Quando Octavianus mortuus est, Christus erat quindecim
annorum.  Octaviano successit Tyberius, cuius imperii anno
quintodecimo Christus cepit predicare, et decimoctavo anno
imperii ipsius Tyberii Christus crucifixus fuit.  Modo, ultimo
anno imperii Octaviani, quando Christus erat quatuordecim
annorum, mortuus fuit Virgilius, qui si vixisset usque ad
publicationem secte Christi, forte fuisset salvatus.  Tunc,
vivente Virgilio et moriente, Dii falsi colebantur.  Vixit sub
Augusto, ad cuius laudem fecit librum Eneydos, ut dictum est in
tertio preambulo.  Dicit textus: |Natus sub Iulio, adhuc licet
tarde~: hic accipitur tarde, quando non est bona hora.  Homo,
quando non habet quod vult, videtur tardasse.  Et sic hic
accipitur, quod Virgilius voluisset esse tempore Christi, quia
fuisset salvatus.  Tamen textus non videtur bene clarus.  Quando
dicit tarde, apparet quod melius staret textus, si diceret nimis
cito natus sum.  Quidquid sit, dicendum est, quod tarde hic
accipitur quando non bona hora; et aliter sententia non esset
bona.

	|73-75. Poeta fui~: declarat se a profexione, asserens
se poetam fuisse.  |Et cantavi de illo iusto filio Anchisis~,
idest de Enea, de quo, ut sepe dictum est, cantavit et fecit
librum Eneydos.  Sed nota, quod dum [dicit] Eneam fuisse iustum,
sequitur stilum Virgilii, qui describit eum fuisse iustum.  Et
hoc fecit in honorem Octaviani, qui descendit de eius sanguine. 
Si autem Virgilius descripsisset Eneam proditorem, sicut de facto
fuit, non commendasset Octavianum a prosapia, dicendo ipsum
descendisse de uno proditore.  Anchises fuit cusinus Priami,
regis Troye: fuit in tertio gradu Eneas cum Priamo, qui venit de
Troya.  Dictum est in tertio preambulo.

	|76-78. Sed tu cur redis?~ nunc Virgilius, ex quo
manifestavit seipsum Danti, quis esset, unde esset, quod fuit
suum opus, dixit ipsi Danti: Quare tu redis ad vallem, idest ad
viam vitiosam, ad tantum dispendium et displicentiam?  Quia via
vitiorum est displacibilis et dispendiosa.  Quare non ascendis in
montem delectabilem?  Quia virtutes dant delectationem, ymo
felicitatem, et sunt perductive ad beatitudinem; ideo sunt
principium et causa omnis letitie, etc.

	|79. O ne es tu ille, Virgili?~ Nunc Dantes incipit
noscere rationem ipsam dirigentem, significatam per Virgilium. 
Dicit Virgilium esse fontem eloquentie; nemo etenim tam pulchrum
librum fecit poeticum in Ytalia, sicut Virgilius; qui in suo
libro ostendit se ita bene describere, sicut posset facere
quicumque ytalicus, vel latinus.  Virgilius largum flumen
eloquentie effudit.

	|81. Cum verecunda fronte~: quasi dicat Dantes: Tu
fuisti ita excellens, quod prope te verecundor stare, sicut vilis
debet verecundari stare prope excellentem virum.

	|82-84. Omnium aliorum poetarum honor et lumen~:
captat cum laude Dantes benevolentiam a Virgilio.  |Valeat et
proficiat michi longum studium~; quo librum tuum studui.

	|85. Tu es meus magister et meus auctor~: littera
plana est.

	|86-87. Tu es ille, a quo suscepi pulchrum stilum~:
idest, a tuo sexto libro Eneydos, in quo tractasti de Inferno. 
Subaudi: Et tu, Virgili, etiam habuisti ab Homero, qui antiquo
tempore descripsit Infernum, tractando de Ulixe.  |Qui me
honoravit~: quia Dantes fuit multum reputatus, quia bene sciebat
libro Virgilii, ex quibus postea fecit suum opus.

	|88-90. Intuere bestiam, propter quam retrocessi et me
revolvi~: idest lupam.  |Libera me ab ipsa~: ecce quomodo Dantes
supplicat Virgilio, idest rationi, ut liberet eum a bestia, idest
ab avaritia; que avaritia suadet homini furari, usuras facere et
fenerari, rapere aliena, vendere res sacras et beneficia, et
symoniam commictere.  Ratio suadet oppositum, quia ratio est
famosa et sapiens.

	|91-93. Aliud iter te oportet tenere.  A te convene
altro viagio tenere~: hec est quarta pars huius capituli, in qua
modo respondet Virgilius, idest ratio, Danti: Aliud iter te; etc. 
Quam dicens: Tu reverteris ad vallem, idest ad viam vitiosam; hoc
iter non est bonum ad evadendum bestiam; sed oportet te ire super
montem, idest per viam virtuosam, si liberari cupis; etc.

	|94-96. Quoniam illa bestia~: idest avaritia, propter
quam, idest a qua vis liberari, non permictit aliquem transire
per viam suam.  Via hominum valet et deberet esse virtuosa; sed
avaritia neminem permictit transire per talem viam, sed impedit;
ymo aliquando interficit spiritualiter, et aliquando est causa
etiam mortis temporalis, ut patet in furibus et latronibus.

	|97-99. Cuius natura est pexima~: quia nunquam implet
suum avidum appetitum; sed post sumptionem cibi plus famem
[habet] quam prius.  Ecce proprietates avari et avaritie, quia
avarus nunquam satiatur pecunia.  Salomon: Qui enim est avarus et
habet decem aureos, subito cupit viginti: demum centum, demum
mille: si habet duo predia, cupit quinque; et sic de singulis;
ita quod fames avaritie, sive sitis avari, nunquam satiatur.

	|100-102. Multa sunt animalia, quibus hec~: supple
lupa, idest avaritia, uxoratur, idest fit uxor.  Adsunt pulchra
verba Virgilii, idest rationis.  Vocantur viri avari animalia,
idest bruta, quia sine ratione sic vivunt.  Talibus uxor fit
lupa, quia uxor non dimictitur, nec relapsatur, nisi in morte,
cum matrimonium non dissolvatur nisi per mortem.  Sic avari
nunquam dimictunt avaritiam, nisi quando moriuntur et ad Infernum
deportantur.  |Plura erunt adhuc~: quia quotidie homines fiunt
avari, quousque venerit veltrus, idest canis, qui eam faciet mori
cum dolore.

	|103. Iste non ciba[bi]tur terra, nec peltro~: idest
iste canis non comedet nec aurum, significatum per terram; quia
de terra, alterata a radiis solaribus, fit aurum, et fiunt alia
metalla, ut vult Aristotiles in quarto Metheororum, et alii
philosophi; |nec peltrum~: nec alia opera avaritiae faciet, sed
solummodo cibus istius canis erunt sapientia, amor et virtutes. 

	|104. Istum~: scilicet veltrum: |non cibabit terra~:
idest aurum, nec aliquis thesaurus mundanus, nec peltrum, nec
alie divitie, aut vitia; sed cibus suus erit sapientia, amor
divinus et virtutes theologice et morales.  

	|105.~  Cuius natio, seu nativitas, est inter Feltrum et
Feltrum, idest inter celum et celum, idest inter constellationem
et constellationem.  Et sicut constellatio una mala influit in
dominis et hominibus avaritiam et alia scelera: ita bona
constellatio dabit influentiam bonam et producet bonum
pontificem, sive dominum sapientem, diligentem, amorosum,
virtuosum, odientem omnem avaritiam et omnia vitia: et deponet
symoniacos, vitiosos; persequetur eos de loco in locum; quousque
mundus fiet bonus, et erunt prava in directa et aspera in vias
planas, et redibit saturneum regnum, etas aurea: hic est proles
nova de celo, idest a celis et constellationibus, transmissa;
idest a Deo et clementia Domini nostri Iesu Christi.  |Cuius
nativitas, seu natio, est inter Feltrum et Feltrum~: idest, inter
constellationem et constellationem.  Ista littera est fortis et
difficilis, pro qua intelligenda, notanda sunt plura.  Primo,
notandum est, quis sit iste canis, qui vocatur velter, sive
veltrus: Licet multe sint species canum, sicut sunt isti yspani,
parvi, albi, quos libenter nobiles manibus tractant, et in camera
in lectis tenent; alii sunt canes magni ad venandum et capiendum
apros, lupos; aliqui sunt qui perquirunt qualias et perdices et
fasianos, et firmant se et expectant quod reponatur rethe super
ipsos; et isti vocantur in Ytalia bracchi.  Et non curo hic
tractare, utrum omnes canes sint eiusdem speciei, aut differant
in specie; saltem differunt in quantitate, qualitate et
utilitate.  Una species canum est, cuius supposita, seu
individua, in Florentia et Thuscia, vocantur veltri.  Tales
maxime nimicantur lupis et sequuntur, plus quam alii canes, per
excellentiam.  Secundo, notandum est de Feltro, quid auctor
intelligat per Feltrum.  Unde sciendum est, quod in hoc passu
varii varie loquuntur, quod iste canis veltrus nascetur inter
Feltrum et Feltrum, quia in Ytalia sunt duo Feltra.  Unum Feltrum
est in partibus Foroiulianis, et est pulchra terra et solempne
castrum: aliud Feltrum est in Romandiola, et est unus mons, qui
dicitur Mons Feltri, a quo comites, qui sunt domini Urbini,
dicuntur comites Montis Feletri, seu Feretri.  Et sic est unus
episcopatus Montis Feltri, sive Feretri, quia super montem illum
est una civitas, que vocatur civitas Sancti Leonis.  Unde tales
de ista opinione dicunt, quod iste canis veltrus inter ista duo
Feltra, scilicet inter partes Foroiulianas et illam partem
Romandiole, nascetur.  Hec opinio ridiculosa est et vana, meo
iudicio.  Alia opinio est quorumdam dicentium, quod auctor
intendit hic dicere, quod iste canis, scilicet veltrus, nascetur
de basso et plebeio genere; et ideo dicunt inter Feltrum et
Feltrum, quia, apud sic opinantes, est unum genus panni
vilissimi, de quo sunt et fiunt capelli, sive galeria; qui
pannus, sine textura, de cimatura pannorum, vel de vilissima
lana, fit: sicut igitur ille pannus est vilis, ita istum dicunt
nasciturum de vili genere basso et plebeio.  Hec opinio
ridiculosior est prima.  Alii vero dicunt, et est tertia opinio,
quod inter Feltrum et Feltrum, intelligitur, idest, inter celum
et celum; idest inter constellationem et constellationem.  Et
ecce notandum est, quod Dantes in hoc loco sequitur opinionem
Albumanzar.  Multi sic etiam dicunt communiter astrologi, quod
diverse constellationes diversimmode influunt, et sunt
diversimmode cause effectuum provenientium in istis inferioribus,
infra sferam activorum et passivorum.  Constellationem hic
appello ego coniunctiones planetarum; que coniunctiones varie
sepe fiunt cum aspectu tali ad stellas, que sunt in firmamento. 
Sicut enim sunt diverse stelle in celo, que diversa producunt
super terram; sic sunt alique que producunt calores, quemadmodum
est Canicula; quedam producunt frigus, sicut est Saturnus: alique
producunt benevolentiam, amicitiam et amorem, sicut est Venus;
etc.  Ita postea, quando coniunguntur planete, diversos effectus
producunt, sicut diverse sunt coniunctiones.  Ex hinc antiqui
philosophi et poete posuerunt etates auream, argenteam, ferream,
eneam: primam sub Saturno, secundam sub Iove, tertiam sub Marte,
quartam sub Luna; ita quod aliqua constellatio producit homines
benevolos, benignos, mansuetos; alia producit malignos,
iracundos, discolos, ebriosos.  Modo vult dicere auctor, quod
sicut diu regnavit constellatio mala, idest que fecit influentiam
malam et produxit homines avaros, discolos; ita eveniet una
constellatio producens homines benignos et amicabiles; etc.  Que
constellatio producet unum dominum, quem aliquando vocat ducem,
ut in ultimo capitulo Purgatorii; aliquando vocat fortunam et
fructum, ut in vigesimoseptimo Paradisi; aliquando veltrum, ut
hic.  Et in hoc loco etates auream, argenteam eneam, ferream
multi poete ponunt, ut Ovidius in primo Metamorphoseos; etc. 
Vult dicere hic auctor: Dixi quod lupa, idest avaritia,
maritabitur multis, idest fiet uxor multorum; idest hominum
avarorum, diligentium solummodo terrena, et maxime clericorum et
prelatorum Ecclesie, symoniacorum, vendentium res sacras;
quousque venerit veltrus canis, qui plurimum inimicatur lupis et
qui significat unum bonum rectorem.  Quem, ut credo, Dantes putat
esse unum bonum Summum Pontificem, quia contempnet dominia
temporalia, divitias; et non erit symoniacus, ymo fugabit omnes
symoniacos; odiet avaritiam; non promovebit ad cardinalatus nisi
bonos homines et virtuosos; sic ad episcopatus, et alias
dignitates et prelaturas.  Vel forte erit unus Imperator vel Dux. 
Non est cura.  Hic Summus Pontifex interficiet hanc lupam, idest
avaritiam, et persequetur eam de villa in villam, idest de avaro
in avarum, quousque reduxerit eam in Infernum.

	|106-108. Hic est salus humilis Ytalie, pro qua ex
vulneribus moriebantur Cammilla, Eurialus et Nisus~: hic notandum
est, quare vocet hic Ytaliam humilem.  Cur dicit humilem?  Dicunt
aliqui, quod hic auctor loquitur ironice, et per antifrasim,
idest per oppositum, quia in Ytalia est valde superba gens, idest
ytalici sunt valde superbi.  Alii dicunt, quod auctor, dicens
Ytaliam humilem, hoc dicit, quia Ytalia est multum humiliata sub
tirampnis, subiugata et subpedita: hec secunda opinio fuit filii
Dantis, quam non credo fuisse Dantis, licet fuerit opinio filii
sui.  Aliqui dicunt, humilis Ytalia: humilis idest fertilis,
suavis, palpabilis, abundans; quia non est, quoad omnia,
gratiosior patria in mundo ipsa Ytalia.  Sic enim eam vocat
Virgilius in tertio Eneydos, ubi dicitur: Humilem Ytaliam
videmus.  Propter istam moriebatur Cammilla: nomen proprium:
Eurialus et Nisus: nomina propria hominum ista duo ultima.  Nota
quod in Maritima nunc est una civitas, que vocatur Pipernum,
antiquo tempore vocabatur Primavernum, que est prope regnum
Apulie, in qua erat rex et regnabat quidam rex nomine Methabus,
qui propter crudelitates suas et malum regimen fuit expulsus de
regno suo.  Fugiens, nihil tulit secum nisi unam suam filiam
parvulam, adhuc ubera materna sugentem, quam secum tulit in
silvas, non confidens habitare alibi; quam filiam nutrivit lacte
ferino in silvis: que crescens, cepit equitare, archubus et
sagittis uti, venari, et capere cervos et apros et alia animalia
silvestria.  Tandem voluit virgo semper permanere, etiam invito
patre.  Dum esset decem octo, vel viginti annorum, cepit uti
lancea et gladio adcingi, et facta fuit armifera et audax
bellatrix.  Que venit in adiutorium Turni ad bellum commissum
inter Turnum et Troyanos; et in bello fuit interfecta per
Arontem, sotium Enee, ut patet in decimo Eneydos.  Turnus fuit
rex Rutulorum, filius Dauni.  Fuit natus in Ardea civitate, que
adhuc est, sed parva et quasi destructa: et vocatur Ardea, in
maritima Rome, versus orientem, distans a Roma, forte per viginti
quinque milliaria lombardica.  Ubi notandum, quod tempore, quo
Eneas applicuit ad fauces Tiberinas, subito infra terram, per duo
milliaria a mari, fecit unum fortilitium de lignis ad modum unius
bastite, et ibi dimisit filium suum Iulium Ascanium, sibi natum
ex Creusa uxore sua, filia Priami regis Troye, quem, secum
duxerat per mare cum magno populo.  Ipse vero Eneas cum una
galea, veniens super fluvium Tiberinum, applicuit ad unum
monticulum, qui est modo inter menia Rome, et vocatur Mons
Avenctinus.  Super quem monticulum erat una parva civitas, in qua
regnabat rex Evander, sive Evandrus, habens filium, nomine
Pallanta, sive Pallantem, pulcherrimum statura et strenuum in
armis.  Dum Eneas staret per duos vel tres dies cum rege Evandro,
Turnus, filius Dauni et rex Ardee et Rutulorum, obsessit
fortilitium factum per Eneam, ut predictum est.  Dum Iulius
Ascanius, cum suis sotiis esset sic obsessus, voluit hoc
significare patri suo, inde absenti, quia erat in monte
Avenctino.  Isti duo, Eurialus et Nisus, Troyani, sotii Iulii
Ascanii, obtulerunt se nocturno tempore exire de fortilitio illo,
quod edificatum fuit ubi nunc est Ostia, una parva civitas,
distans a Roma per sexdecim milliaria versus mare, ad nuntiandum
Enee obsidionem; etc.  Qui de nocte exeuntes bene armati, et
erant iuvenes fortes, agiles, multos de inimicis dormientes
interfecerunt.  Tandem ipsi etiam fuerunt interfecti, nec
potuerunt ire ad nuntiandum nova Enee.  Demum notandum, quod
tempore quo Eneas, veniens de Troya, applicuit ad fauces
Tiberinas, de propinquo erat una parva civitas, que vocabatur
Laurenta, propter unum laurum, arborem pulcherrimam, in eadem
civitate existentem.  Hic, in hac civitate, regnabat et erat rex
unus nobilis homo, nomine Latinus, filius Fauni, nepos Pici, qui
habebat uxorem reginam, nomine Amatam, ex qua genuerat solum unam
filiam, nomine Lavinam, iam plenam nubilibus annis, idest
quindecim annorum; et erat etatis ad maritandum.  Quam Lavinam
mater sua, regina Amata, promiserat regi Turno, regi Ardee, dare
in uxorem; pater vero suus, scilicet Lavine, rex Latinus, voluit
eam dare in uxorem Enee, sicut postmodum evenit.  Ob quam causam
fuit magna guerra et fuerunt multa prelia inter Eneam et sotios
suos ex una parte, et regem Rutulorum et civitatem Ardee ex
altera.  Eneas in bello interfecit Turnum, ut patet in fine
duodecimi libri Eneydos.  Modo ad textum Dantis: ecce quod pro
Italia mortui sunt ex vulneribus Cammilla, Eurialus et Nisus et
Turnus.

	|109-110. Persequetur eam de villa in villam~, et
interficiet; etc.  Dicitur hic, quod auctor loquitur more
communi.  Sic enim iudex persequitur latronem; postea, si potest
capere eum et capit, facit eum suspendi, et sic interficit eum. 
Demum anima latronis recluditur in Inferno.  Aliquando tali modo
loquendi utitur hic auctor.  Modo intelligatur sic littera. 
|Bestia, propter quam~; etc: idest avaritia.  Uxoratur multis
animalibus, idest avaris clericis, pontificibus, cardinalibus,
episcopis, imperatoribus, regibus, ducibus, comitibus,
principibus et aliis, qui diligunt avaritiam; et pluribus
uxorabitur adhuc, quousque venerit veltrus, idest canis inimicus
luporum, et maxime huius lupe, idest avaritie; idest, ille papa
Summus Pontifex, vel Dux, vel Imperator, qui persequetur lupam de
villa, idest de homine, in villam, idest in hominem, qui eam
interficiet cum dolore; quia dolebunt avari se videntes dispergi,
vel deponi de suis statibus, dignitatibus.  |Hic expellet eam~:
idest canis, sive veltrus.  ^Questo la caccer@a per omne villa~;
expellet avaritiam per omnes villas, quousque reduxerit eam ad
Infernum, unde per invidiam fuit extracta.

	|111. Unde invidia ipsam primo extraxit~: hic notandum
est, quod auctor in hoc loco sequitur sacram Scripturam in fine
secundi capituli libri Sapientie, ubi sic scribitur: Invidia
autem diaboli, mors intravit in orbem terram; imitantur autem
illam qui sunt ex parte illius.  Diabolus, videns se de celo
eiectum et in Inferno dampnatum, previdens quod genus humanum
debebat in celum transportari et ad beatitudinem exaltari, de qua
ipse diabolus erat eiectus; invidia motus, venit in Paradisum
terrestrem, et ibi temptavit primos parentes de peccato gule,
avaritie et superbie, ut patet Genesis secundo capitulo; et sic
induxit Evam et demum Adam ad peccandum, ad comedendum de ligno
vetito; etc.; et sic peccavit genus humanum, et expulsum fuit de
Paradiso terrestri in hunc mundum miserum; et ecce quod, propter
peccatum primorum parentum, mors intravit in orbem terrarum; et
ecce avaritiam quasi toti mundo dominari.  Hanc avaritiam hic
veltrus, secundum opinionem auctoris, reducet ad Infernum, unde
primo invidia extraxit eam.

	|112-114. Onde io per lo tuo meglio.  Unde ego pro tuo
meliori~: in hac parte Virgilius consulit Danti, sic dicens: Ego
cogito pro bono tuo, ymo pro meliori tuo discerno, idest bene
cognosco, quod tu sequaris me, et ego ero dux tuus et dirigam te
et extraham te hinc; idest, liberabo te et conducam te per locum
eternum, per Infernum, qui est locus eternus; idest, in quo
eternaliter cruciantur dampnati.

	|115-117.~  In quo loco tu audies clamores desperatos et
sine spe aliqua remediorum; et in quo loco videbis spiritus
antiquos, idest, tam diabolicos, quam etiam spiritus antiquorum
hominum, qui ante diluvium et ante Abraham moriebantur; dolentes,
quia dolent in penis, qui semper secundam mortem proclamant;
idest quia vellent mori et non habere esse.  Hic videtur auctor
tenere opinionem Ieronimi, qui dicit, spiritus dampnatos velle
non esse; idest, quod existentes in penis eternis, vellent non
esse; cuius tamen oppositum tenet et tenuit beatus Augustinus. 
Potest etiam dici, quod mors prima est mors corporis; mors
secunda est esse in Inferno.  Demum dicit Danti:

	|118-120. Tu videbis illos, qui sunt contenti in
igne~: et ponit causam quare sunt contenti; quia sunt in
Purgatorio et sperant aliquando de penis Purgatorii exire, et ire
ad locum beatorum, idest in Paradisum.  Ex quo apparet, quod
dampnati vellent simpliciter non esse, et quod illi, qui sunt in
Inferno, mortem secundam appetunt; nec tamen unquam morientur,
sed cruciabuntur eternaliter.  Sed illi, qui sunt in Purgatorio,
letantur propter spem veram, quam habent, inde exire et ascendere
ad vitam eternam.  Ecce quod Virgilius offert se Danti conducere
ipsum per Infernum et Purgatorium usque ad gentes beatas.

	|121-123. Ad quas si postea volueris ascendere.  Alle
quale poye~; oportet quod anima me dignior te conducat. 
Virgilius, idest ratio naturalis, potuit conducere Dantem per
Infernum et Purgatorium; sed in Paradisum non; quia ratio
naturalis non potest a se et per se sufficienter docere omnia ad
salutem necessaria.  Sed anima dignior ratione, idest sacra
Theologia, docet omnia necessaria ad salutem: cum ea, idest
anima, digniore me, dimictam te in meo recessu.

	|124-126.~  Et assignat causam Virgilius, quare dimictet
Dantem; quia ipse non potest intrare in Paradisum.  Et causa est,
quia ipse Virgilius fuit rebellis legi divine; idest, non habuit
fidem necessariam ad salutem.  Et ideo imperator, regnans in
Paradiso, non vult permictere ipsum Virgilium intrare in
Paradisum, nec vult quod videat.

	|127-129.~  Ille imperator ubique imperat et hic regit:
hic est Christus Deus, qui regit universa: in sua civitate, idest
in celo empireo, est sua sedes; et omnis electus ad illum locum
felix est.

	|130-135. Et ego illi, E io a luyo~; idest, ego Dantes
dixi Virgilio: O poeta, ego te requiro, idest obsecro et coniuro,
per illum Deum quem non novisti, idest cuius fidem non habuisti;
ut ego fugiam et evadam hec mala et pericula, in quibus sum; et
peiora, idest penas infernales; quod tu me conducas ubi nunc
dixisti; sic et taliter quod ego videam portam Sancti Petri, et
illos cruciatos, tam in Inferno, quam in Purgatorio.

	|136. Allora se mosse.  Hinc se movit~: idest, incepit
iter.  Et ego post ipsum ivi, idest, secutus sum ipsum Virgilium.

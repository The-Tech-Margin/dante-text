	|SUMMARIUM.~  In secundo capitulo, quod incipit: ^Dies
declinabat,~ etc., ^Lo yorno se n'andava~, dicit auctor quomodo,
omnibus aliis animalibus disponentibus se ad quietem capiendam,
ipse solus disponebat se ad labores.  Ideo primitus invocat
adiutorium a Musis et a mente sua memorosa; sed dubitans, dixit
Virgilio: O poeta, dux mi, inspice et considera virtutem meam, si
ipsa sufficit pro tanto labore.  Ego dubito multum; quia licet
pater Silvii, scilicet Eneas, iverit ad Infernum et redierit,
sicut tu asseris, scilicet in sexto Eneydos; et licet Vas
electionis, scilicet Sanctus Paulus, etiam iverit et redierit; de
hiis non est mirum: nam, iter Enee fuit causa alme urbis Rome et
universalis Imperii Romani in celo electi, ut ibi sederet
successor Petri pro loco sancto.  Etiam iter Vasis electionis
fuit utile, quia inde confortata est illa fides, que est
principium salutis eterne.  Sed ego non sum Eneas, nec Paulus,
nec mereor facere tale iter, sicut ego credo, et bene.  Ideo ego
timeo venire, dubitans ne meum iter sit vanum.  Si prudens es,
bene intelligis, et melius quam ego dicam.  Respondens Virgilius
dixit auctori: A vilitate offenderis; non te oportet timere de
aliquo, quia tu habes tres dominas in celo, que tui habent curam. 
Una innominata est, scilicet ydea Dantis tui, sive predestinatio. 
Hec petiit Luciam, idest misericordiam, in tuum favorem; et demum
Lucia venit ad Beatricem sedentem cum antiqua Rachele, et retulit
sibi pericula tua: que Beatrix venit ad me in Infernum, ubi eram
cum spiritibus suspensis in suspiriis, rogans me ut venirem ad
auxiliandum te. Et ecce veni, volens te iuvare.  Cur igitur
times, habens tales tres dominas in auxilium tuum, et meum loqui
tantum bonum tibi promictit?  Quibus auditis, auctor resumpsit
vires, dicens: Vade; nam ego redii ad primum velle, quod habebam
in fine capituli precedentis.  Incipias iter, et ego te sequar
hylari facie atque leta.

	|Proemium.~  Incipit secundum capitulum Inferni, in quo
auctor invocat, dubitat, et confortatur a Virgilio promictente et
indicente sibi auxilium et favorem trium inclitarum dominarum ad
ipsum sufficientissime adiuvandum.

     Dies declinabat et aier obscurus;
     Lo yorno se ne andava e l'aier bruno.

Hoc est secundum capitulum Inferni, in quo auctor facit quatuor
principaliter, et sic capitulum dividitur in quatuor partes
principales.  Nam in prima invocat.  In secunda dubitat, ibi:

     Io comenzai: Poeta che me guide.

In tertia Virgilius removet dubium, confortans ipsum auctorem,
ibi:

     S'io @o bene la tua parola intesa.

In quarta parte ponitur bonus effectus procedens ex confortamine
Virgilii, qui subcucurrit illi et a quo missus est, ibi:

     Doncha che haie; perch@e, perch@e ristaie?

Ad primam partem procedendo, dico quod auctor premictit
descriptionem temporis, scilicet quando se movit ad descendendum
ad Infernum, idest ad considerationem vitiorum et tormentorum,
seu suppliciorum descriptionem.  Et breviter dicit, quod fuit hoc
post occasum solis, in principio noctis iam obscure.

	Sed hic oritur dubium; nam dixit in capitulo immediate
precedenti:

     Tempo era del principio del mattino:

Tempus erat matitunale, idest mane, circa ortum solis.

	Respondetur, quod posuit tempus matitunale, quando habuit
sompnialem visionem; quod tempus dicitur congruum ad habendum
visionem non procedentem ex crapula, etc., ut est dictum in
capitulo precedenti.  Hic, modo, describitur tempus, quo incipit
descendere in Infernum, scilicet principium noctis, volens
adactare tempus itineri.  Quia Infernus est locus tenebrarum;
ideo fingit noctem, que est tenebrosa, et tempus ad peccandum
aptum, quia omnis qui male agit, odit lucem (IOHAN. III capit.). 
Vult auctor dicere in effectu: Tali hora temporis, scilicet iam
facta nocte, ego incepi magnum laborem: et erat duplex labor,
mentalis et corporalis.

	|1. Lo yorno.  Dies declinabat~: sol occiderat iam. 
^L'aier bruno~: scilicet obscurus fiebat.  Pro aiere possunt
intelligi cetera elementa, quia quasi omnia animalia de nocte se
tollunt a laboribus suis, idest quiescunt.

	|3. Io solo uno~: scilicet, ego Dantes incumbebam tali
itineri et tali labori.

	|4-6. Guerra~: scilicet bellum asperum et difficile; nam
parabat se ad bellum contra vitia in se et in aliis, sed maxime
in se, quia vincit omnia vitia.  Hec est maxima victoria et
triumphus.   |Del cammino~: tangit laborem corporalem.   |De la
pietate et de compaxione~: tangit penam mentalem.   |Che
ritrarr@a~: scilicet duplum laborem mens mea, que non vacillat,
nec vadit per sompnia vana; sed describet et narrabit res veras.

	|7-9. O musa~: modo invocat more poetarum.  Poete solent
invocare unam Musarum, scilicet Euraniam, vel Calliopem, vel
Erato, vel Clio.  Sed iste invocat altiori modo, dicendo: |O
musa~.  Tria etenim expediebant auctori ad huius operis
perfectionem; scilicet profunditas scientiarum, subtilitas
ingenii, vivacitas memorie.  Primum tangit quando dicit: |O
musa.~  Secundum tangit, dum dicit: |O alto ingegno.~  Tertium
tangit, dum dicit: |O mente che scrivisti.~  Iste sequitur
Virgilium invocantem in primo Eneydos, sic dicentem: Musa, causas
mihi memora, etc.   |Scrivisti~: idest, noscita in phantasia et
cellula memorativa.  Hic apparebit si eris valdes.  Hec secure
dixit Dantes, quia sciebat semetipsum magne capacitatis, magni
ingenii, et tenacissime [memorie], et inventionis universalis. 
|Ci@o ch'io vidi~: idest, quidquid vidi, scilicet, oculis
mentalibus.   |Hora~: nota tempus.  Apparebit tua nobilitas.

	|10. Io comenzai~: ista est secunda pars principalis,
etc.; in qua movet dubium, volens probare se non esse
sufficientem ad hoc opus perficiendum, respondendo, quasi, cuidam
tacite obiectioni.  Posset sibi dicere Virgilius: Sis certus,
quod tu es sufficiens ire ad Infernum et de ipso redire; quia hoc
fecit Eneas vivens, secundum fictionem meam: similiter Sanctus
Paulus, ut habetur II ad CORINT. XIII et XIV capitulis. 
Respondet Dantes, quod licet hii iverint ad Infernum [et]
redierint, propter hoc non concluditur quod ego sim sufficiens. 
Licitum fuit Enee, propter effectum gloriosum, qui debebat sequi
ex itinere Enee; licitum fuit Sancto Paulo, qui fuit postmodum
post reditum confirmator nostre fidei christiane; sed michi non
suadeo, quod sim sufficiens ego, etc.   |Comenzai~: idest, incepi
loqui.

	|11. Guarda~: idest, examina virtutem meam
intellectualem.

	|12. Fidi~: idest, fidenter commictas.

	|13. Tu dici~: idest, dicere potes.   |Di Silvio el
parente~: idest, Eneam, quia fuit pater filii, nati ex Lavina,
filia regis Latini, quam habuit in uxorem, interfecto Turno.

	|14-15. Corructebele anchora~: idest, in vita corporea. 
|Ad immortale secolo~: idest, ad Infernum, qui est seculum quod
nunquam moritur.  Virgilius dicit quod Eneas ivit ad Infernum (in
sexto Eneydos), ad denotandum quod omnis princeps et rector
gentium sapiens, debet ire cum mente ad Infernum, idest,
considerare vitia et ipsa exterminare.

	|16-17. Per@o se l'avversario d'omne male~: si adversarius
omnis mali, idest, Deus, dedit gratiam Enee eundi ad Infernum,
hoc fecit propter effectum magnum provenientem ex tali itinere.

	|18-24. E chi~: scilicet in substantia.   |E il quale~:
scilicet in potentia.  Idest, si tu, Virgili, finxisti Eneam
ivisse ad Infernum, tu bene fecisti; nec hoc videtur iniustum
alicui sane mentis, pensando quod Eneas fuit electus in celo
empireo ad faciendum Romam, que habuit et habet tantum imperium
et generale dominium.  Roma fuit quidam effectus ipsius Enee; que
Roma fuit electa pro loco sancto, scilicet pro sacerdotio summo:
in qua Roma sedere debet successor magni Petri, idest, quilibet
Papa, qui est successor Petri, veri vicarii Christi.  Hic
notandum, quod Virgilius fingit in sexto Eneydos, Eneam ivisse ad
Infernum; et descendit in campos Elisios, ubi invenit animam
patris sui Anchisis; que anima docuit ipsum Eneam, quomodo erat
facienda Roma et quomodo regenda: Tu regere, etc. populos
memento; hec tibi artes pacisque imponere morem, parcere
subiectis et debellare superbos.  Predixit etiam, anima Anchisis,
Enee suos descendentes et suos subcessores, et quomodo Roma adhuc
veniret domina mundi, et quod esset civitas summi sacerdotii et
summi imperii; et vult auctor dicere hic, quod hoc fuit in celo
ordinatum, et quod Imperium Romanum fuit preordinatum a Deo, et
quod tale Imperium fuit licitum, verum et iustum.

	|25-27. Per questa andata~: concludit quantum ad primam
rationem, ipsam dextruendo.   |Vanto~: idest, gloriam; scilicet
quod iverit ad Infernum.  Sic finxit Homerus de Ulixe.  Tunc
intellexit multas res Eneas in Inferno, quas fecit et fieri
ordinavit, et postmodum sequuta sunt multa alia, que fuerunt
causa victorie Christi et papalis manti.

	|28-30. Andovvi poi el vaso de elezione~: idest, Sanctus
Paulus, vas electionis.  Loquitur more Scripture, ubi dixit
Christus Ananie de Paulo: Vas electionis est michi (ACT., V
capit.); qui Paulus fidem Christianam retexit; nam multum auxit
Sanctus Paulus fidem Christi, et tale iter Sancti Pauli fuit
multum utile; ideo bene fuit dignum quod iret ad Infernum et
rediret.

	|31-33. Ma io~: modo probat quod neutra harum rationum
facit pro ipso Dante; quia, si Eneas ivit et rediit, ipse fuit
magnus dux et magnus dominus; sed ego Dantes, privatus homo; nam
Sanctus Paulus fuit sanctissimus, et ego peccator magnus sum; nec
ego credo me esse dignum tanti facti, nec alius credit hoc de me. 
Ideo si me commicto huic labori, timeo quod meum venire erit
vanum et fatuum.

	|36. Si sapiens~: si pro quia es, tu melius intelligis
quam ego dicam.  Et qualis sic loquens devenit Dantes, ipsemet
ostendit [per] periculum et comparationem.  Sepe contingit quod
magnanimus incipit magnam rem; postea facit argumenta
concludentia sibi, quod non poterit perficere talem rem; unde se
retrahit a primo bono proposito; quod provenit solum a vilitate. 
Sic fingit auctor sibi accidisse.

	|37-42. Qualis est ille dissimilis~: idest, penitet
incepisse quod primo voluit.   |Et per novi penzeri~: propter
nova cogitamina mutat propositum; [et] ab incepto totaliter se
tollit: sic feci ego.   |In illo obscuro ascensu~: sic assumpsi
inceptionem, idest, me retraxi ab itinere, quod fuit tam
festinum.

	|43. S' i' @o ben la tua parola~: ista est tertia pars
principalis, etc., in qua Virgilius vult ostendere Danti, quod
ipse sit bene sufficiens ad opus inceptum perficere, et incipit a
longe verba sua, dicens sic: Si bene notavi verba tua et rationes
tuas.

	|44. Quillo magnanimo~: idest, Virgilius; nam hic
Virgilius erat magnanimus respectu Dantis, qui dubitabat
describere Infernum, etc., et Virgilius descripsit audacter, ut
patet in sexto Eneydos.

	|46-47. Ingombra~: idest, impedit, ita quod revolvit ab
honorata et nobili inceptione.

	|48. Como falso~: idest, tibi accidit sicut polledro. 
Ytalici vocant polledrum, equum indomitum, iuvenculum, vel mulum
indomitum, et asinum similiter; qui indomitus et sepe umbrosus
est, idest, umbram timet, quia timet non timendum, et, punctus a
calcaribus, fit retrogradus; sic Dantes propter vilitatem
faciebat.   |Quando ombra~: idest, fit umbrosa.  Dicit Virgilius:
Volo tibi Danti ostendere, quare ad te venerim, et a quo mictor,
ut tu a tuo timore te solvas.

	|51. Nel primo puncto che di te me dolui~: quando me tibi
obtuli in monte, etc.

	|52-54. Io era.  Ego eram~: idest in Limbo, ubi nos
sapientes non habemus penas sensus, sed solum dampni; nec gaudium
habemus.   |Tunc venit ad me quedam domina beata~: idest,
Beatrix, per quam intelligitur sacra Theologia, que sola
demonstrat beatam felicitatem.   |Bella~: idest pulchra, quia
habet pulchrum subiectum, idest Deum, et divinam essentiam, et
sic pulchrior omnibus aliis scientiis.  Et tam erat imperiosa,
quod ego ipsam requisivi, ut michi preciperet.  Describit eam ab
oculis.

	|55. Lucivan gli occhi suoy~: oculi Beatricis, scilicet
Theologie, sunt contemplatio et speculatio summi boni, primi
entis, etc., et sunt ita perspicaces, quod transcendunt celos,
vadunt usque ad supremam maiestatem.

	|56. Incepit michi loqui suaviter et plane~: Scriptura
sacra utitur latino plano et suavi, non superbo, sicut faciunt
poete.  Dicit Sanctus Ieronimus, quod aliquando videbatur sibi
sermo divinus incultus, sed postmodum apparuit sibi valde suavis.

	|57. In angelica favella~: quia sacram Scripturam
fecerunt hii qui habuerunt intellectum angelicum, sicut fuerunt
Spiritus Sanctus, Sancti Angeli, Gregorius, Ieronimus, Ambrosius,
et ceteri Sancti Doctores.

	|58. O anima corteze mantuana~: idest, o tu, Virgili, qui
fuisti res curialis: de te fama in mundo durat et durabit.

	|60. Quanto el mondo lontana~: idest, donec mundus
durabit.  Sic captat Beatrix benevolentiam a Virgilio.

	|61-63.~  Modo narrat et petit.   |Amicus meus et non
fortune~: idest, Dantes nunquam, propter multa commoda et
incommoda que habuit, dimisit studium Theologie.   |Nel diserto
ascensu~: impeditur sic in itinere, quod iam se vertit pro
timore.

	|64-66. Et themo~: dolet de periculo, in quo est Dantes. 
Idest, video ipsum iam dispositum ad retrocedendum ad vitia; et
forte non poterit retrahi ab ipsis, et forte nimis tardavi ad te
venire.   |Per quello che io de luy in cielo @o odito~: nam anime
beate vident in Deo res et modos rerum, sicut in claro speculo,
etiam entia futura.  Nam in Deo vidi quomodo iste, scilicet
Dantes, stetit in vitiis bene viginti quinque annis; iam forte
fecit nodum, nec se emendabit.

	|67-69.~  Ergo vade cum tua magna eloquentia et cum
omnibus rationibus et argumentis et suasionibus naturalibus iuva
eum, ita quod sim consolata.

	|70. Io so' Beatrice~: modo manifestat se ista scientia,
non per exercitium humanum, sed per infusionem divinam datam.  
|Que te requiro~: ut vadat.

	|71-72. Venio de loco, ad quem redire desidero~: et sicut
Theologia a Deo infunditur, ita ad Deum est reductiva mortalium. 
Pietas, idest compaxio me movit, que me facit loqui.  Idest,
compatiebatur Beatrix Danti, quia Dantes Beatricem puellam, dum
vixit, multum dilexit, et sacram Theologiam semper.

	|73-74. Quando io serroe~: (ut cito ego venirem ad te,
dixit Virgilius Danti), quando ero ante Deum, qui est Dominus
meus [dixit Virgilio Beatrix] laudabo me de te.  Ecce quod sepe
Theologia utitur scientiis naturalibus, [ut presentes] res
vilipenderentur, et intelligantur invisibiles (I ad ROM.): Per ea
que facta sunt, intellecta conspiciuntur, etc.

	|75-78.~  Tunc tacuit, scilicet Beatrix.   |Et ego~:
scilicet Virgilius, cepi loqui: captat benevolentiam, dicens: |O
donna de vert@u, per cui,~ per quam spes humana excedit omnia, que
continentur sub circulo lune; idest, excedit scientiam naturalem,
perveniens usque ad Deum.  Circulus lune habet minores circulos,
quia inter omnes planetas est minor.

	|79-81. Tanto me adgrada~: idest, tantum est michi gratum
tuum preceptum, quod si tibi iam obedivissem, videretur michi
nimis tardasse.   |Pi@o non @e opo~: idest, non expedit facere
tales persuasiones; sufficit tibi dicere: Sic iubeo, sic volo. 
Vult dicere, quod omnis scientia naturalis debet se subiicere
rationi supernaturali: non debet ratio, vel causa, in fide
catholica queri; ymo subito fidem et adherentiam plenam dare: et
ratio naturalis non habet ita altas alas, sicut Theologia; et
quia philosophi naturales voluerunt semper querere
demonstrationes, ideo errarunt.

	|82-84. Ma dimene la casione~: modo Virgilius movet
questionem Beatrici, scilicet: Quid est quod tu descendis in hunc
Infernum?  Et licet littera appareat loqui de Inferno reali,
tamen debet intelligi de morali.  Dicunt enim aliquando homines
minus sapientes, quod pexime fuit factum, quod sacra Theologia
deberetur [inveniri] in mentibus mortalium, involutis in tot
fraudibus et fallaciis.  Et sic dicit Virgilius, dum inquit:  
|Ma dimene la casion:~ dic michi causam, quare non caves
descendere huc, in hunc locum, ab amplo loco ad quem redire tam
ardens es. 

	|87-90.~  Sed Theologia respondens, dicit: Non timeo
descendere in hunc locum, idest, in animas et mentes
fraudulentium, quia vestra miseria non me tangit, nec contingere
potest.  Sed, ex quo tu desideras scire tantum intra me, dicam
tibi quare non timeo venire.  Timendum est solummodo de illis
rebus, que possunt facere malum et valent nocere; de aliis non,
quia non possunt incutere timorem.

	|91-93.~  Ego vero sum creata a Deo talis condicionis, ut
vestra miseria non possit michi obesse; nec flamma huius incendii
me aggreditur.  Vult dicere quod nec heretici, nec hereses, nec
subtilitas philosophica, nec violentia tirampnorum possunt me
corrumpere; quoniam ista est navicula Petri, contra quam tot
millia hereticorum et tirampnorum conati sunt eam submergere,
tamen nunquam potuerunt.  Nec concupiscentia mundana michi nocere
potest.   |La flamma~: idest, concupiscentia.

	|94-102. Donna @e gentile.  Domina nobilis~: modo Beatrix
vult ostendere unde fuit mota ad veniendum ad loquendum Virgilio. 
Et in effectu vult dicere: Ego veni ad te per modum quem non
perpendis; quia quedam domina nobilis, quam non nominat, que
requisivit unam aliam dominam, nomine Luciam, que Lucia venit ad
Beatricem, etc.  Hic sunt aliqua notanda.  Primo, quod omnium
rerum sunt ydee in Deo: quelibet res habet suam ydeam in Deo. 
Grece ydea, representatio latine.  Ydea vero representans Dantem
in Deo salvandum, potest quodammodo dici electio, vel
predestinatio, ipsius Dei, de Dante: modo quicumque intuetur in
Deo bene, clare videret Dantem salvandum, visa illa ydea.  Hanc
ydeam Virgilius vocat unam dominam, cui nomen non imponit. 
Secundo, notandum, quod per Luciam Dantes, vel Virgilius,
intelligit hic gratiam divinam prevenientem et gratumfacientem. 
Rachel fuit uxor Iacob, sive Israel.  Nota quod Iacob habuit duas
uxores, sorores carnales, filias Laban de Mesopotamia; et Iacob
fuit pastor ovium Laban.  Et per quatuordecim annos servivit
Iacob ipsi Laban, custodiendo pecora sua, sive oves, ut posset
habere ipsam Rachelem in uxorem, per quam in Scriptura sacra
designatur vita contemplativa.  Hic tractatur de quatuor
dominabus, scilicet de Beatrice, Lucia, Rachele, et de una alia
innominata.  Tunc ad literam sic est dicendum, quod illa domina
innominata sit ydea, sive predestinatio, sive divina electio, que
est profunda et occulta mentibus hominum; ideo non nominat eam.  
|Se compiange~: idest compatitur.  Loquitur Beatrix Virgilio de
Dante.   |Duro iuditio~: durum iuditium Dei est quod peccator
puniatur, sicut Dantes puniri debebat, quia rediebat ad pristina
vitia; sed ista domina retardabat et mitigabat iuditium Dei ibi
in celo, quasi dicens: Deus sibi istum elegit; ideo non vult quod
pereat.  Lucia est divina gratia, que eum facit dignum vita
eterna, et per effectum lucet mentibus hominum, et per opera
cognoscitur, quando est in aliquo fideli, idest, qui confidit in
divina gratia; sicut quisque debet credere se esse de numero
salvandorum, et bonum semper facere propter ad hoc pervenire. 
Lucia est inimica cuiusque crudelis, qui disperat de gratia
divina.   |El to fedele~: idest, Dantes.   |De te~: idest,
Beatrice, sive Theologia.   |Et ego~: scilicet Lucia, ipsum
Dantem tibi Beatrici recommendo.   |Venne lass@u, dove eo era~:
idest, Lucia venit ad locum, ubi ego Beatrix eram cum antiqua
Rachele, idest contemplatione.

	|103-105.~  Et dixit michi: Beatrice, laus Dei vera. 
Licet alie sciente laudent Deum modo suo, tamen Beatrix, scilicet
sacra Theologia, hoc facit per excellentiam.   |Cur non succurris
illi, qui te tantum amavit?~  Dictum est, quod Dantes dilexit
Beatricem puellam, allegorice Theologiam.   |Qui exivit pro te et
amore tui.  De la volgare schira.  De acie vulgari~: idest, de
turba pravorum et stultorum, quorum infinitus est numerus (ECCL.
I).  Et fuit de numero paucorum sapientum et beatorum.

	|106. Non odi~: non audis tu, quasi dicens: Dolet et
penitet.

	|108. Fiumana~: idest, in valle vitiorum, qua nullum
mare est periculosius et amarius.

	|109-111.~  Nunquam fuerunt persone tam veloces ad
faciendum quod sibi prodest, vel ad fugiendum dampnum suum, sicut
ego post hec verba sancta veni ego huc inferius.

	|112-114. Ego Beatrix de meo beato scanno~: confidens de
tua locutione honesta, idest in eloquentia tua pulcherrima, que
te honorat, scilicet Virgilium, et illos qui eam audierunt, sicut
Dantem, Statium, Ioannem Virgilii, qui fuit contemporaneus
Dantis.  Et sic cepit Beatrix lacrymari.  Planctus est actus
rethoricus, suavissimus et commotivus animorum; ideo dicit: Venio
ad te.

	|115-120. Postquam talia dixerat michi~: sic loquitur
Virgilius Danti.   |Et ipsa oculos lacrymosos revolvit; quare me
fecit promptiorem ad veniendum ad te~: et sicut ipsa voluit, veni
ad te, eripiens te ab illa fera, idest lupa, de via vitiorum,
maxime de via avaritie.   |Que ad pulchrum montem breviter te
abstulit~: breviter, quia adhuc Dantes paucum spatium per
ascensum iverat.

	|121-126. Doncha che @e?  Ergo quare desistis?~  hec est
ultima, sive quinta pars principalis, in qua apparet bonus
effectus succursus Virgilii, scilicet quomodo Virgilius cum
honestis verbis et pulchris rationibus abstulerit dubium Dante et
suspitionem de mente, ostendendo quomodo sit habilis ad istud
opus perficiendum; et ponitur actio gratiarum, quam fecit Dantes
ipsi Virgilio.  Dicit igitur Virgilius: Quid est quod te possit
impedire in hoc opere, ex quo tu habes advocatos tales et
coadiutores in celo et in terra?  Quare igitur et qua de causa
desistis?  Quare tantam vilitatem |allecte~, idest advocas,
attrahis ad te?  Quare habes tam modicum animi in corde tuo? 
Quare audaciam non habes, habens tot dominas in celo, que habent
curam de te, et mea locutio tantum bonum tibi promictit?  Iste
tres domine, una [est] innominata, scilicet electio, sive
predestinatio; alia est Lucia, idest divina gratia; alia est
Beatrix, scilicet Theologia.  Arguit sic Virgilius: Tu es Poeta,
etc., ita quod mecum convenis in naturalibus, quod te audacem
facere debet: ultra hoc tu habes Theologiam, quam nunquam habui
ego: tu habes Luciam, quia tu es christianus, ego vero fui
paganus: tu venisti tempore gratie, et ego fui ante.  Ultra hoc,
non est in me predestinatio, que est in te, sive de te.  Superius
posuit Virgilius quatuor dominas; sed Rachel non est de numero
istarum, que sunt advocatrices Dantis; sed est illa, cum qua
Beatrix se sedet.   |El mio parlare~: quasi dicens: Etiam habes
istam prerogativam: feci tibi viam, quia ante te tractavi de
Inferno in sexto meo libro Eneydos; que res dabit tibi magnam
viam.

	|127-132. Quale i fioricti~: modo per nobilem
comparationem demonstrat Dantes suam reductionem et virium
resumptionem ad opus faciendum.  Vult dicere ita: Michi contigit,
sicut contingit floribus primeveris, qui, adveniente nocte,
curvantur ad terram, clauduntur.  Veniente postmodum sole,
aperiuntur et eriguntur.  Sic evenit michi fesso in virtute mea. 
Et tanta bona audacia redit michi ad cor, quod sic cepi loqui,
sicut persona secura.  Dantes proprie est iste flos; nam tempore
Arietis, idest primeveris, cepit hoc opus; ideo est flos,
scilicet intellectus florens.  Frigus noctis est timor lupe;
idest avaritie.   |Stelo~: idest, crure.

	|133-135. O pietosa coleya~: modo regratiatur, dicens: O
pietosa, idest, o quam pia est illa, que michi succurrit; et tu
curialis, qui cito obedisti verbis que ipsa tibi porrexit.

	|136-141. Tu m'@ai con desiderio si disposto~: tu ita cum
desiderio cor meum disposuisti ad veniendum cum verbis tuis, quod
redii ad primum propositum.  Ergo vade, quoniam unum velle est
nostrum duorum.  Tu dux, tu dominus, tu magister; sic ego Dantes
dixi Virgilio.  Et postquam motus fuit ipse, et etiam ego fui
motus.

	|142. Intravi iter laboriosum, asperum et silvestre~: et
sic auctor resumpsit vires et audaciam persuasionibus et
argumentis Virgilii, maxime audito auxilio Beatricis, et aliarum
duarum dominarum, scilicet Lucie et electionis, sive
predestinationis, sive ydee.  Sed istam tertiam non nominat nec
auctor, nec Virgilius, hac de causa; quia electio est res
archana, profunda et occulta nobis; ideo bona fictio fuit illam
dominam non nominare, nec ponere eius nomen.

	|SUMMARIUM.~  In isto capitulo, quod incipit: ^Intra duo
cibaria, vel inter duos cibos~, auctor ponit quomodo habebat duo
dubia per manus, de quibus volebat interrogare Beatricem, et
quodlibet illorum, equaliter movebat voluntatem suam ad
interrogandum; ideo non determinabat se ad quod inciperet de illo
petere, sicut si unus agnus esset inter duos equaliter distantes
lupos, nesciret se determinare a quo inciperet declinare.  Videns
autem Beatrix voluntatem istius auctoris et sua dubia, se habuit
versus eum sicut Daniel respectu Nabuchodonosor, qui ei indicavit
sompnium et interpretationem eius: sic Beatrix retulit Danti duo
sua dubia et eorum solutiones.  Primum dubium erat hoc: si bona
voluntas permanet, licet quis violentetur ad aliquid illicitum
faciendum, non debet ille puniri?  Secundum dubium: quia ex
dictis in capitulo precedenti videtur opinionem Platonis
approbari, scilicet quod anime revertantur ad stellas unde sunt
decise, quando a corporibus exuuntur.  Volens Beatrix solvere
primum dubium, primo ponit unum notabile, quod positum fuit in
precedenti capitulo; scilicet quod nec Seraphim, nec Virgo Maria,
nec Samuel, nec Sanctus Ioannes, habent suas sedes in alio celo
quam in empyreo: quia omnes spiritus beati sunt in eodem loco et
celo, et eorum gloria equaliter durabit, licet gloria sit
inequalis quantum ad claram visionem; sed ideo isti spiritus
monstrantur in diversis planetis, ad denotandum secundum cuius
celi influentiam operati sunt in corporibus.  Hoc fit, et sic
permictit Ecclesia fieri, quod fiant tales figure propter grossos
homines; et quia omnis cognitio nostra intellectiva ortum habet a
sensu, ideo permictitur ab Ecclesia quod angeli depingantur cum
corporibus et alis.  Hiis dictis, solvit Beatrix secundum dubium
tamquam gravius, dicens: Opinio Platonis de anima non est vera,
quod anime decidantur a stellis quando veniunt ad corpora, et
quod ad ipsas stellas revertantur quando a corporibus exuuntur. 
Et ideo, quia aliqui crediderunt ita esse, sicut opinio Platonis
videtur dicere, ideo ydolatria fuit introducta, et ex hinc
adorabantur Iuppiter, Iuno, Mercurius, Hercules, etc.  Si tamen
Plato intellexisset quod anime in corporibus operantur multa
secundum influentiam stellarum, hoc posset comportari.  Demum
Beatrix solvit primum dubium, tamquam minus difficile: dubium est
tale.  Apparet quod iustitia divina non sit equa.  Si bona
voluntas durat, licet quis violentetur ad non observandum votum
promissum; talis non debet puniri, cuius oppositum videtur hic
poni de Piccarda et Constantia, que fuerunt vi et violenter
extracte de monasterio et maritate.  Cur igitur votum suum fuit
vacuum? cur non premiantur sic et taliter ac si nunquam de
monasterio fuissent extracte?  Solutio stat in hoc, quia
voluntas, que est liberrima, aliquando est ita firma et stabilis,
quod nunquam inclinatur quovis modo ad violentantem, sicut fuit
voluntas Sancti Laurentii super craticulam, et sicut fuit
voluntas Mutii Scevole versum brachium suum; aliquando voluntas,
licet nullo modo per se vellet aliquam rem, tamen violentata et
propter fugere maius malum, aliquid confert violentanti.  Sicut
ille qui se videt in periculo submersionis, nollet proiicere
merces in mari; timens tamen mortem, et propter illam evadere,
vult et consentit quod proiiciantur merces in mari.  Prima
voluntas raro reperitur, nec illa fuit in istis duabus
mulieribus, sed secunda; ideo vota eorum non fuerunt plena, sed
semivacua; ideo non premiantur sic, etc.  Sed adhuc oriebatur
aliud dubium in mente auctoris, et fuit tale.  Isti spiritus non
possunt mentiri, quia sunt prope summum verum, idest Deum.  Et
Piccarda dixit, quod in Constantia continue fuit bona affectio ad
velum Sancte Clare, et hic dicitur quod eius votum fuit
semivacuum: ista discordant ab invicem.  Respondet Beatrix, quod
Piccarda intelligit de voluntate, que aliquando consentit
violentanti; sed Beatrix intelligit de illa, que nullo modo
consentit, sicut fuit voluntas Sancti Laurentii et Mutii, etc.,
qui nullo modo consenserunt violentanti.

	|Proemio.~  ^Intra duos cibos distantes.  Intra dui cibi
distanti~: istud est quartum capitulum istius Paradisi, in quo
auctor tractat duo dubia pulchra, orientia ex dictis in capitulo
immediate precedenti.  Et dividitur in quatuor partes.  In quarum
prima auctor describit despositionem suam circa illa duo dubia,
et proponit ipsa.

In secunda, que incipit ibi:

     De Seraphim ille qui plus deificatur;
     De' Serafin colui che piu s'india,

Beatrix solvit secundum dubium, tamquam difficilius et
periculosius.

In tertia parte, que incipit:

     Alia dubitatio que te movet;
     L'altra dubitacione che te commove,

Beatrix solvit primum dubium.

In quarta parte, que incipit ibi:

     Sed nunc tibi obiicitur;
     Ma or ti s'attraversa,

Beatrix removet unam conditionem, que videtur oriri ex dictis.

	|1-9.~  Auctor igitur volens continuare dicta dicendis,
ostendit dispositionem suam per tres comparationes.  Quarum prima
est, quod quemadomodum homo famescens, stans in medio duorum
ciborum omnino moventium equaliter eius appetitum, prius periret
fame quam moveretur ad accipiendum aliquem illorum.  Secunda
comparatio, quod sicut unus agnus, existens in medio duorum
luporum, quod omnino equaliter timet, non fugeret nec ad unam
partem nec ad aliam, sed staret immobilis.  Tertia comparatio
est, quod sicut unus canis esuriens, existens inter duas dammas
(damma est quasi species cervi vel caprioli) equaliter moventes
appetitum ipsius, non moveretur ad aliquam illarum.  Ita stabat
iste auctor inter duo dubia equaliter ipsum moventia, desiderosus
scire et declarari de quolibet illorum dubiorum, omnino equaliter
animum suum moventium.  Ideo dicit ipse: Si tacebam, et de nullo
illorum dubiorum petebam, non me reprehendo, ex quo necessarium
erat quod tacerem, sic astrictus a quocumque illorum, scilicet
dubiorum.  Utrum autem ista dicta sint vera aut non, non est
curandum; sufficit videre quod ipse tacuit diu de uno et de alio,
quia de quocumque affectuosissime et equaliter cupiebat scire. 
Ista est summa.  Posset tamen quis dicere, quod ubi appetitus
solum movetur naturaliter, quod illa dicta essent vera, quia
naturalter moventia necessitant; sed ubi est liberum arbitrium,
non oporteret quod hoc eveniret.  De cane, quod solum moveretur
naturaliter ab illis dammis, et agno astricto naturaliter timore
luporum, forte hoc eveniret; sed de homine, qui sit compos sui et
non alteratus a mente, famescente et exsitente inter duo cibaria
equaliter omnino ipsum moventia, non oporteret ipsum mori fame
propter hoc quia illa duo cibaria omnino eum equaliter moveant,
quia ex libertate liberi arbitrii potest se flectere prius ad
unum quam ad aliud, quia bene cognoscit quod aliter imminet sibi
periculum.  Dicit ergo textus.  Intra duos cibos distantes et
moventes uno modo, idest equaliter, moreretur fame scilicet quis
[prius]quam liber homo unum reduceret ad dentes.  Sic staret unus
agnus intra duas bramas ferorum luporum, equaliter timendo; sic
staret unus canis intra duas dammas.  Ideo si tacebam, me non
reprehendo, a meis dubiis uno modo, idest equaliter, impulsus,
postquam erat necessarium; me commendo.

	|10-12.~  Modo auctor dicit quod Beatrix cognoscebat
voluntatem ipsius auctoris, solum videndo faciem eius ita bene,
sicut si ipsemet manifestasset appetitum suum.  Ego tacebam et
meum desiderium depinctum michi erat in visu, idest in facie, et 
petitio cum ipso, multo plus calidum, idest manifestum, quam
propter sermonem distinctum, idest quam si distincte dixissem.

	|13-15.~  Tunc facta est Beatrix, sicut Daniel, idest
factus fuit, Nabuchodonosori, levando, scilicet ipsum, ab ira,
idest alleviando vel subtrahendo; que scilicet ira ipsum fecerat
iniuste ferum, idest crudelem.  Notandum est hic, quod Daniel
propheta fuit unus de filiis captivitatis Israel in Babilonia, de
sanguine regio, de quo dictum est supra, qui noluit contaminari
in cibis gentilium, et abstinuit ab illis.  Unde Deus contulit
sibi spiritum propheticum et interpretationem sompniorum.  Rex
Assiriorum, scilicet Nabuchodonosor, sompniavit tale sompnium,
scilicet scriptum in secundo capitulo libri Danielis.  Videbatur
sibi videre unam statuam magnam valde, cuius caput erat de auro
puro, pectus et brachia de argento, venter et femur de ere, tibie
erant de ferro [et] crura, sed unus pes erat de terra cocta. 
Postea videbatur sibi quod unus parvus lapis de monte descendens,
excisus sine manibus, percuteret statuam illam, que cecidit et in
pulverem redacta est; et ille lapis parvulus crevit, et factus
est mons magnus.  De mane surgens rex, recordabatur se sompniasse
sompnium terribile, sed quale fuerit sompnium nihil recordabatur. 
Fecit convocari omnes sapientes Babilonis, auruspices, ariolos et
magos, quibus promictebat magna donaria, si sibi indicarent
sompnium suum et interpretationem eius.  At illi dixerunt regi:
Rex, in eternum vive; indica nobis sompnium tuum, et nos
interpretationem eius dicemus tibi.  Quibus rex dixit: Sermo
recessit a me; ideo vos indicate michi.  Qui dixerunt: Non est
homo mortalis, qui hoc facere possit, nisi quis haberet spiritum
Deorum.  Tunc rex dixit: Aut indicetis michi sompnium ac
interpretationem eius, aut morte moriemini.  Quod non valentes,
sententiati sunt ad mortem omnes.  Audiens autem Daniel,
indicavit regi quod volebat orare Deum, et sperabat ei
satisfacere.  Quod audiens rex, gavisus est et placatus est de
ira sua.  Daniel autem habuit a Deo revelationem et indicavit
regi sompnium et interpretationem eius; et rex, placatus,
permisit abire omnes sapientes detentos ut morerentur; et sic
Daniel placavit, mediante revelatione divina, regem
Nabuchodonosor de ira quam iniuste hababat, quia revelare sompnia
alterius non est in hominis potestate aut virtute, sed hoc
pertinet ad Deos, et ideo iniusta erat ira Nabuchodonosor contra
sapientes Babilonis.  Modo ad propositum.  Sicut Daniel cognovit
sompnium Nabuchodonosor, cuius ipse rex oblitus erat, et
interpretavit sompnium ipsi regi, sic fecit Beatrix Danti; quia
ipsa cognovit in vultu Dantis appetitum quem ipse habebat de
illis duobus dubiis.

	|16-18.~  Et ipsa dixit ipsi auctori dubia et solutiones
earum.  Et dixit: Video bene sicut trahit te unum et aliud
desiderium; its et tua cura seipsam ligat, ita quod foras non
spirat, idest apparet.

	|19-24.~  Tu arguis, scilicet sic: Si bona voluntas
durat, idest in aliquo, violentia alterius, idest violentantis
aliquam personam, qua ratione merendi, scilicet in illa persona
violentata, demit mensuram, idest diminuit meritum?  Ecce primum
dubium.  Si bona persona, faciens opus meritorum, si violentatur
ad oppositum illius operis, et in illa persona durat bona
voluntas, cur diminuitur meritum eius?  Secundum dubium.  Adhuc
ad dubitandum datur tibi causa redire animas ad stellas, secundum
sententiam Platonis.  Quia tu vidisti quod iste anime istarum
duarum sanctarum mulierum, scilicet Constantie et Piccarde et
aliarum virginum personarum [sunt hic], tu dubitas si opinio
Platonis sit vera, que ponebat animas decisas a stellis,
venientes ad corpora, et demum, mortuis corporibus, ipsas redire
ad stellas a quibus fuerunt decise.

	|25-27.~  Iste sunt questiones, que in tuo velle pungunt,
idest premunt, equaliter; et ideo prius tractabo illam, que
tractat de opinione Platonis, que plus habet fellis, idest
falsitatis.

	|28-36.  De Seraphim ille qui plus deificatur.  De'
Serafin colui che [pi@u] s'india~: hec est secunda pars huius
capituli, in qua Beatrix solvit secundum dubium.  Nam Plato
posuit in suo Thimeo, quod anime humane discedant a stellis et
veniant ad corpora nostra, in quibus stant quousque vivit corpus;
demum redunt ad stellas, a quibus discesserant, et secundum
quarum influentiam operate erant in corporibus, in quibus
habitaverant.  Modo ista opinio est falsa et heretica, cum omnes
anime creentur a Deo de nihilo, nec aliqua earum unquam fuit ante
corpus suum.  Habet tamen aliquid veritatis opinio Platonis, quia
ponit animas humanas fore immortales, cuius oppositum multi
dixerunt: heretica est tamen et deviat a Beatrice, scilicet a
Sacra Theologia et a fide catholica.  Et ad hoc ut non credatur,
quod anime revertantur ad stellas, a quibus fuerint decise, dicit
quod omnium spirituum beatorum locus est celum empyreum, omnium
angelorum et sanctorum et sanctarum; nec Seraphim qui propinquis
est Deo, [nec] Beatus Ioannes Baptista, nec Virgo Maria, habent
scampna sua alibi quam ibi, ubi spiritus, qui sunt hic in luna,
habent, ita quod scampna omnium sanctorum sunt in celo empyreo;
nec diutius erunt in celo empyreo Seraphim, aut Virgo Maria, aut
Sanctus Ioannes, quam isti spiritus qui sunt in celo lune.  Ita
quod, quoad celum in quo stant, et quoad durationem, omnes Sancti
equaliter se habent, non autem quoad gradum beatitudinis, quia
unus spiritus est beatior alio et altior in beatitudine.  Isti
spiritus ostendunt se hic, non quia iste locus sit eis sortitus,
nec quod habeant esse hic, sed ut significetur quodmodo unus
spiritus sit beatior quam alius, etc.  Ita quod isti celi, quorum
unum est altius alio, habent indicare altitudinem beatitudinis,
scilicet gradus differentes, quorum unus est altior alio, idest
intensior; ita quod intensior, altior, maior, est Beate Marie
Virginis quam Beati Petri; intensio[r] est beatitudo Beati
Ioannis Baptiste quam Sancti Lini, etc.  Sic igitur describuntur
Sancti in diversis locis, ad ostendendam differentiam et
diversitatem graduum vite eterne et participationis divine
gratie.  Et ista figuratio fit propter grossitiem ingenii humani,
quod non est capax ita absolute rerum spiritualium; quoniam
nostra humana intellectualis cognitio ortum habet a sensu, et
sensus non capit faciliter nisi sensibilia.  Ideo propter
grossitiem ingeniorum humanorum sancta Ecclesia permictit Deum
depingi cum manibus, pedibus et membris humanis.  Idem permictit
de angelis sanctis, ut depingantur cum membris humanis, cum
pennis et alis aureis, etc.  Sic depingitur Gabriel, qui
salutavit Virginem Mariam, ut habetur Luce primo; Michael, qui
ponderat animas cum lance et statera; Raphael, qui illuminavit
Tobiam et conduxit Tobiolum, ut habetur in libro Tobie per
diversa capitula.  Et ideo illud quod habetur in Thimeo Platonis,
quod non concordatur cum hac sententia hic posita: quia sententia
Thimei est, quod anime revertuntur ad stellas, a quibus sunt
decise quando veniunt ad corpora; ista sententia vult, quod omnes
beati stent in celo empyreo in suis differentibus scampnis et in
suis locis et in suis differentibus gradibus vite eterne.  Sic
vult Sacra Theologia.  Dicit tamen auctor, quod forte Plato
aliter intellexit quam sua verba sonant, ita forte quod non esset
sua opinio ex toto deridenda; quia si ipse intelligeret, quod
honor et vituperium influentie stellarum inclinent homines ad
bene vel ad male agendum, licet nullo modo necessitent aut
necessitare possint, ut declaratum est in decimosexto capitulo
Purgatorii, forsan in aliquod verum intraret opinio sua et in
parte esset vera.  Sed si Plato sic tenuit, sicut verba sonant,
sua opinio esset falsa et heretica.  Ideo dicta Platonis, non
bene intellecta, fuerunt causa ydolatrie, et a quibus mundus in
magna parte fut deceptus, quia propter hec dicta, Iuppiter, Mars,
Sol, Venus coluntur pro Diis, ita quod opinio Platonis, credita
pro vera, induxit homines in hunc errorem, quod ipsi inceperunt
adorare planetas pro Diis.  Videbant enim homines quod Saturnus
faceret homines contemplativos; Iuppiter facit benignos; Mars
bellicosos; Venus venereos; Appollo, sive Sol, sapientes;
Mercurius colloquentes; Luna castos, etc.: et quia aliqui homines
erant huiusmodo conditionis: quia Iuppiter, rex Crete, fuit
magnus dominus et benignus, Saturnus valde contemplativus,
Mavortius bellicosus, Appollo valde sapiens, Mercurius valde
eloquens, Venus venerea, ideo colebantur, ex quo redierant ad
stellas pro Diis cum ipsis stellis.  De Seraphinis ille qui plus
deificatur, idest in Deum transformatur, Moyses, Samuel (duo
magni prophete; unus fuit dux populi Israel, conducens eum,
scilicet populum Dei, per desertum, et per medium sicci maris
Rubri, in terram promissionis, ut patet in libris Exodi,
Numerorum, Levitici, Deuteronomii; alius fuit ultimus Iudicum,
regentium populum Israel, ut in primo libro Regum), et ille
Ioannes, quem apprehendere vis, idest Baptistam vel Evangelistam,
sic dico de Maria, idest genitrice Domini Nostri Iesu Christi,
non habent in alio celo eorum scampna, idest sedes, quam illi
spiritus qui nunc tibi apparuerunt, sed in eodem, scilicet
Empyreo, quia idem celum, scilicet Empyreum, est locus omnium;
nec habet ad esse suum, idest ad durationem, plures, sive
pauciores, annos (hoc est verum, quia in celo empyreo non est
nox, nec ebdomada, nec mensis, nec annus, nec tempus, nec motus,
quia tempus non est aliud quam mensura primi mobilis secundum
prius et posterius, ut dicit Aristotiles in quarto libro
Physicorum; idest omnes spiritus beati habent equalitatem in situ
et in duratione); sed omnes, idest spiritus beati, faciunt
pulchrum primum gyrum, idest celum empyreum et differenter habent
dulcem vitam, scilicet eternam.  Idest unus est beatior alio,
quia sentiunt plus et minus eternam spirationem, idest divinam
gratiam.

	|37-39.~  Hic, idest in isto celo, scilicet lune, se
monstrarunt, non quia sortita sit ista spera eis, se ut facerent
signum celestis glorie; idest, ut essent inditium quod habent
minorem ascensum, idest minorem gradum glorie, ut essent signum,
vel inditium, quod in celo empyreo sunt gradus intensionis et
remissiones.

	|40-42.~  Modo dicit auctor, quare tale signum sit quia
ingenium nostrum est grossum, et quidquid intellectus noster
apprehendit, habet a sensu, qui non apprehendit nisi sensibilia,
et ideo difficulter potest apprehendere res spirituales et
divinas; ideo per exempla grossa, per parabolas et per figuras
varias, necesse est quod viatores intelligant spiritualia.  Sic
loqui convenit, idest oportet, vestro ingenio, ex eo quia solum
ex sensatu apprehendit id quod facit postea intellectu dignum,
idest intellectu percipitur.

	|43-48.~  Propter hoc Scriptura condescendit vestre
facultati, et pedes et manus attribuit Deo, qui Deus depingitur
in membris humanis, et aliud intelligit, scilicet ipsum Deum esse
substantiam immaterialem, simpliciter simplicissimam, etc.; et
santa Ecclesia cum aspectu humano Gabrielem Archangelum et
Michaelem nobis representat, idest depingi permictit, et alium,
scilicet Raphaelem, qui Tobiam refecit sanum, idest illuminavit.

	|49-51.~  Illud, scilicet dictum, quod in Thimeo,
scilicet quod dixit Plato in suo libro appellato Thimeo, de animo
arguit, non est simile sententie quam hic dico, quod hic videtur,
scilicet approbatum in iste celo, eo quod, sicut dicit, apparet
sentire.

	|52-54.~  Dicit quod anima ad suam stellam redit,
credento illam inde esse decisam, quando natura pro forma, idest
intellectiva, homini dedit illam, scilicet animam sup{p}le.  Si
sic intellexerit Plato, opinio falsa est et heretica.

	|55-57.~ Et forsan sua sententia, scilicet Platonis, est
alterius intentionis, idest aliter intelligebat ipse Plato, quam
ipsa sonet, idest quam termini primarie significent, et talis
esse potest, scilicet intentio Platonis, cum intentione non
deridenda, quia posset vera esse.

	|58-60.~  Si ipse, scilicet Plato, intelligit redire ad
istas rotas honorem influentie et vituperium, idest quod ab istis
stellis inclinentur homines ad bonum operandum, quod est dignum
honore, et ad male faciendum, quod meretur vituperium, forsan
(dubitative loquitur, cavens sibi ab heresi) in aliquod verum,
idest in aliquam veritatem, suus arcus percutit, idest in aliqua
parte dicit verum.

	|61-63.~  Istud principium, male intellectum, idest
apprehensum pro vero, torsit iam totum mundum quasi, ita quod
Iovem, Mercurium et Martem ad adorandum trans[cu]currit, idest
pro Diis adoravit.

	|64-66.~  Alia dubitatio que te movet.  L'altra
dubitatione che te commove~: hec est tertia pars huius capituli,
in qua Beatrix solvit primum dubium, tamquam minus difficile et
minus periculosum.  Dubitatio prima erat, quia videbatur quod
iustitia Dei non esset recta, ex eo et pro eo quia violentia
excusat violentatum, si non implet quod promisit remanente semper
bona voluntate, ex quo non remansit pro violentato quin
adimpleret quod promisit se facturum.  Et ideo si violentia
excusat quod iste due mulieres, scilicet Constantia et Piccarda,
de quibus dictum est superius, fuerunt violentate et extracte de
monasteriis, in quibus fecerunt professionem, et semper habuerunt
bonam voluntatem et in corde portaverunt velum Sancte Clare; cur
igitur iustitia divina diminuit istis aliquid de premio, quod
habuissent si stetissent in suis monasteriis?  Et sic apparet
quod divina iustitia declinet a rectitudine.  Et ad solutionem
talis dubii satis est potens humanum ingenium ad intelligendum
ea; ideo Beatrix vult tale dubium solvere, dicens: Alia
dubitatio, que te commovet, ad petendum scilicet, habet minus
veneni, idest falsitatis, scilicet quam aliud dubium declaratum,
scilicet de animabus redeuntibus ad stellas; ex eo quia sua
malitia, scilicet falsitas, non posset te deviare, idest extra
viam trahere, a me alio; idest ad aliam partem, idest ad heresim,
trahere.

	|67-69.~  Apparere iniustam nostram iustitiam in oculis
mortalibus, est argumentum fidei, idest [argumentum] cum aliqua
falsitate arguens contra fidem, et non heretice pravitatis (idest
non induceret in heresim), vel iniquitatis.

	|70-72.~  Sed quia potest vestrum argumentum bene
penetrare ad istam veritatem, sicut desideras, te faciam
contentum; idest declarabo te de dubio ipso.

	|73-87.~  Ad intelligendum litteram sequentem, bonum est
videre hic quod Aristotiles ponit in tertio Ethicorum, ubi
tractat de voluntario et involuntario; unde potest haberi notitia
de violentia que excusat, et que non.  Dicit autem ibidem
Aristotiles, quod violentum est illud quod venit a principio
extrinseco ab illo qui facit, extrinsecus sic et taliter, quod
violentatus in nullo consentit nec confert violentanti, ita quod
patiens violentiam nihil consentit.  Et dicit exemplum ipsemet
sic.  Si unus rapit virginem, que se defendere non potest, iste
violavit istam.  Lex vult quod ipse moriatur vel eam desponset. 
Iste non libenter desponsat, imo invite, quia cogitur a iudice;
et iste consentit propter non mori.  Lex non vult nisi iuste. 
Modo queritur, si matrimonium tenet, an non?  Apparet quod non,
quia matrimonium est consensus maris et femine, etc., per verba
de presenti inter personas legitimas.  Modo hic non est
consensus; ergo non tenet.  Dicendum est quod tenet, ex eo et pro
eo, quod, ut vult lex, voluntas conditionata est voluntas: iste,
ut evadat mortem, consensit voluntate conditionata; et
matrimonium tenet.  Ideo sciendum est, quod voluntas est duplex,
vel dupliciter sumitur, scilicet conditionata et non
conditionata, vel voluntas simpliciter et secundum quid, vel
voluntas absoluta vel voluntas conditionata.  Absoluta est illa,
que nunquam et propter nullam causam consentit violentanti. 
Voluntas secundum quid, vel conditionata, est quando invite
consensit violentanti propter fugere pericula maiora: sicut ille
qui est in mari, in periculo submersionis, et habet mercimonias
boni valoris; et propter evadere periculum mortis, consentit
proiicere mercimonias in mari, tamen male libenter proiicit. 
Voluntas absoluta, nunquam flectens se, raro reperitur: bene
tamen fuit reperta in Sancto Laurentio, qui, iubente Decio
Imperatore romano, positus fuit in craticula et assatus, nunquam
tamen consensit recedere a fide Christi.  Reperta est etiam in
Mutio Scevola, sive Marco, sive Cayo (hic trinomius fuit), de quo
loquitur Valerius Maximus et Titus Livius in prima Deca, libro
primo.  Dum Porsenna, rex Clusii et totius Tuscie, obsedebat
Romam propter reducere in suum statum Tarquinium Superbum, regem
romanum ultimum de septem et Tarquinios, et in tantum astrinserat
Romam quod amplius non poterant resistere, iste Mutius Scevola,
assumpto gladio, petiit licentiam a Senatu exeundi de civitate,
vadens ad campum, ubi erat rex Porsenna.  Obtenta licentia a
Senatu, invenit Porsennam dantem stipendia suis, et vidit ibi
cancellarium regis Porsenne, forsan melius indutum quam erat rex. 
Credens interficere regem Porsennam, occidit cancellarium suum et
fugit; fugiens captus fuit, et examinatus quid voluit facere,
dixit quod intentionis sue erat interficere regem Porsennam. 
Tunc allatus fuit ignis ut combureretur.  Tunc dixit Mutius:
Michi non est cura mori; indignum michi videbatur quod illi, qui
solebant semper vincere, vincerentur.  Et dixit: Civis romanus
sum; Cayum Mutium nostri cives me vocant: hostis, hostem occidere
veni; nec michi minus animus est [ad] mortem, quam ad vivere. 
Romana iuventus quesivit te occidere per istum modum quod ego
feci; et quod ego non feci, alius faciet.  Et ut videas quantum
mors timetur ad illis qui querunt gloriam, sumus namque ducenti
iuvenes, iurati unus alteri, dispositi quilibet facere quod ego
volui; et vide quia volo facere vindictam de brachio meo, quod me
decipit, et posuit brachium suum in igne et tenuit firmum
quousque fuit combustum, et videbatur alienatus a mente.  Quod
videns rex Porsenna dixit: Abi, crudelia ause in te, imo
crudeliora quam in me; in meis non reperitur talis unus.  Ex quo
appretias virtutem, volo dare tibi de dono quod vi extorquere non
potuisti.  Et visis et auditis hiis, recessit a campo. 
Deliberata fuit Roma ab obsidione tali modo.  Tunc iste iuvenis,
scilicet Mutius, fuit severus nimis brachio suo; et quia perdidit
brachium isto modo, vocatus fuit Scevola, idest sine vola.  Vola
est palma manus, quia ipse in igne permisit sibi comburi manum. 
Et sua domus tota exinde fuit vocata Scevola.  Illa voluntas, que
tenuit Beatum Laurentium in crata et Mutium Scevolam fecit
severum suo brachio, fuit bene voluntas absoluta, que rarissime
reperitur.  Talis non fuit voluntas quam habuerunt iste due
mulieres, scilicet Constantia et Piccarda, quia licet vi et
violenter fuerunt tracte de earum monasteriis, et habuerunt bonam
voluntatem ad velum, tamen non fuit voluntas absoluta
simpliciter, sed secundum quid.  Nam debuissent facere sicut
facit natura in flamma ignis, que licet a vento vel ab aliqua
alia re violenter inclinetur ad versus inferius, cessante
violentia, semper revertitur ad superius.  Ita debuissent facere,
quia, cessante vi, debuerunt redire ad sua monasteria; quod non
fecerunt, quia secundum quid consenserunt violentantibus, et ideo
sua vota in parte fuerunt vacua.  Et quando Piccarda dixit de
Constantia, quod semper habuit voluntatem ad velum Sancte Clare,
ipsa intellexit de voluntate secundum quid; Beatrix vero loquitur
de absoluta simpliciter, quam non habuerunt iste due sante
mulieres, etc.

	Si violentia est quando ille qui patitur, nihil confert,
idest consentit, illi qui violentat, non essent iste anime
propter hoc excusate, quia talem non habuerunt, supple qia
consenserunt in parte violentantibus; quia voluntas, si non vult,
nunquam mortificatur, idest vincitur; sed facit sicut natura
facit in igne.  Si millies illum violentia retorqueat, semper
cessante violentia, sursum tendit.  Quare si ipsa se plicat,
scilicet voluntas, satis vel parum, sequitur violentiam, et sic
aliquid confert et consentit violentanti.  Et sic iste, scilicet
due domine, fecerunt, habentes potentiam redeundi ad sacrum
locum, idest ad monasterium; supple, non redierunt.

	Si fuisset earum voluntas integra, sicut scilicet illa,
que tenuit Sanctum Laurentium in crata, sive super cratam supple,
et que fecit Mutium sue manui severum, sic eas repulisset,
scilicet voluntas absoluta per stratam, idest viam, unde erant
extracte, sicut, idest quando, fuerunt solute, idest libere: sed
sic solida voluntas, idest simpliciter absoluta, est nimis rara.

	|88-90.~  Et propter ista verba, si recollegisti bene,
sicut debes, est argumentum cassum, idest solutum, quod tibi
fecisset nocumentum adhuc pluries, idest quod te intricasset. 
Argumentum fiebat, quod iustitia Dei videbatur non recta, dum
diminuebatur premium istarum, ex quo erant violentate et
habuerunt semper bonam voluntatem ad velum Sancte Clare. 
Argumentum conclusisset, si habuissent voluntatem illam
absolutam, quam non habuerunt.

	|91-93.  Sed nunc tibi obiicitur.  Ma or ti
s'attraversa~: hec est quarta pars huius capituli, in qua Beatrix
removet quamdam contradictionem, que videtur oriri ex dictis. 
Contradictio talis est.  Nam Beatrix dixit, quod anima beata
mentiri non potest, quia est coniuncta et propinqua prime
veritati, idest Deo, sic per caritatem, quod non potest deviare a
Deo: ergo Piccarda dicit verum.  Ex alia parte Piccarda dixit,
quod affectio bona veli Constantiam semper tenuit firmam: et sic
videtur quod dicta Beatricis disconveniant a dictis Piccarde. 
Sed nunc tibi traversatur, idest obiicitur, unus alius passus
ante oculos, ita quod per teipsum de illo non exires, prius esses
lapsus: idest oritur unum dubium tibi in oculis, quod a te non
posses dissolvere: prius esses fessus, idest deficeres.

	|94-99.~  Ego tibi pro certo in mentem misi, idest posui,
quod anima beata non potest mentiri, eo quia semper prime
veritati est propinqua; et postmodum potuisti a Piccarda audire,
quod affectio veli Constantiam tenuit ita, quod ipsa videtur hic
mecum contradicere.  Ecce solutionem propter voluntatem absolutam
et secundum quid.

	|100-105.~  Sepe, frater (ecce quod Beatrix vocat hic
Dantem fratrem), iam evenit quod, propter fugere pericula, contra
gratum, idest complacentiam sive voluntatem, fuit factum illud
quod fieri non conveniebat, idest non debebat; sicut Almeon, qui
rogatus, scilicet a patre suo, propriam matrem extinxit, idest
interfecit, propter non perdere pietatem, scilicet de obediendo
patri suo, se fecit impium.  Nota hic, sicut Statius in sua
Thebaydos dicit, [quod] Amphyrao, qui fuit rex et sacerdos, erat
magnus augur, ut dictum fuit in vigesimo capitulo Inferni, et
fuit unus de septem regibus qui obsederunt Thebas.  Modo, quia
erat augur, ipse precognovit quod si iret ad obsedendum Thebas,
ipse debebat ibi mori, et tamen Greci volebant quod iret.  Iste,
volens evadere tale iter, fecit sibi unam habitationem
subterraneam, et abscondit se ibi sub terra, et hoc nulli
pandidit nisi Euripidi, uxori sue, precipiens sibi quod nulli
panderet.  Sed omne secretum in mulieris corde est spina semper
pungens eam ad revelandum.  Dum querebatur iste Amphyrao et non
reperiebatur, venit Pollinices ad Euripidem, uxorem Amphyrai,
portans sibi unum iocale pulchrum, scilicet monile, et dedit
sibi, rogans eam, ut sibi vindicaret maritum suum Amphyraum; que
propter donum fecit.  Unde Amphyrao fuit repertus, et coactus ire
et dare signum de inceptione itineris et bellandi, etc.  Qui
videns se compelli ad eundum, sciens se ibi infallibiliter
moriturum, et eius mortis causam esse uxorem suam, vocavit filium
suum Almeonem, sic nominatum, et rogavit eum ut faceret vindictam
de morte sua.  Adveniente in posterum nova de morte patris,
Almeon, memor verborum patris sui, volens esse pius obediendo
patri, interfecit matrem suam, que fuit causa mortis Amphyrai
patris sui; et sic volens esse pius, factus est impius.  Ecce non
habebat voluntatem interficiendi matrem: tamen, ut obediret
patri, interfecit matrem; et sic, propter non perdere pietatem,
factus est impius.

	|106-108.~  Isti punctui volo quod tu cogites (scilicet
ad istum punctum), quia violentia voluntati se miscet, et faciunt
ita quod excusari non possunt offensiones idest transgressiones.

	|109-111.~  Voluntas absoluta non consentit dampno, sed,
scilicet voluntas secundum quid, consentit illi in tantum,
quantum timet, si se retrahit, cadere in maius detrimentum vel
periculum.

	|112-114.~  Ergo, quando Piccarda illud exprimit, de
voluntate soluta, scilicet secundum quid, intelligit, et ego de
alia absoluta simpliciter; ita quod verum dicimus simul.

	|115-117.~  Talis fuit unda sancti rivi, idest solutio
fluens a Beatrice, que exivit de fonte unde omne verum derivatur
(scilicet a Scriptura Spiritus Sancti, scilicet sacra, scilicet
Theologia, quia omnis veritas a Spiritu Sancto undecumque veniat,
dicitur a Spiritu Sancto esse); talis, scilicet unda, posuit in
pace unum et aliud, idest utrumque, desiderum; idest, declaravit
michi utrumque dubium, que erant duo.

	|118-123.~  Nunc auctor captat benivolentiam Beatricis,
quam amasiam primi amatoris, idest Spiritus Sancti, vocat divam,
idest divinam; et merito, quia de Deo et a Deo est Sacra
Theologia.  Illa est que purgat et mundat omnes errores, et
calefacit igne Spiritus Sancti, et vivificat, quia dat vitam. 
Ideo dixit Christus: Perscrutamini Scripturas, idest divinas,
prophetarum, in quibus est vita; et Petrus: Verba vite habes: ad
quem ibimus? Ioannis sexto capitulo.  Et dicit auctor Beatrici:
Ego non sufficio vobis regratiari; sed qui omnia potest, pro me
reddat gratiarum actiones.

	O amasia primi amasii, idest Spiritus Sancti, o diva,
idest divina, dixi ego, idest Dantes, statim post hec, cuius
sermo me mundat et calefacit, scilicet igne Spiritus Sancti, ita
quod magis et magis me vivificat; non est affectio mea tam
profunda, idest ita, que, vel quod, sufficiat ad reddendum vobis
gratiam pro gratia; sed ille qui videt et potest, huic rei,
scilicet pro me, satisfaciat.

	|124-126.~  Ego video bene quod nunquam satiatur noster
intellectus, si verum illum non illustrat, ultra quod, scilicet
verum, nullum verum non spatiatur, idest amplificatur, vel
vagatur; quia, ut dictum est, omne verum est a primo vero,
scilicet Deo.  Veritas est adequatio rei ad intellectum.

	|127-129.~  Quiescit, scilicet intellectus noster, in
ipso, scilicet primo vero, idest Deo, sicut fera in lustro, idest
cubili (lustra cubile fere, quia lustra fere differentia; nam
fera vadit circum per silvas et campos, tandem requiescit in
lustro suo, idest cubili), statim quod ad eum pervenit, idest
ipsum clare intelligit, et attingere eum potest; aliter,
quodlibet desiderium esset frustra.  Ista verba respondent cuidam
questioni tacite.  Posset quis petere: Ne potest intellectus
humanus attingere primum verum?  Dicitur quod sic, saltem
inquirendo resolutorie, inquirendo causam per suos effectus; et
nos videmus quod naturaliter appetimus cognoscere primum ens et
primum verum, quia beatitudo nostra consistit in speculatione
primi entis et eius clara cognitione; quam beatitudinem appetimus
ex natura.  Et si non possemus attingere primum verum, tunc
naturale desiderium esset frustra; quia omne illud est frustra
desiderium, quod non potest satiari.

	|130-132.~  Nascitur ex illo, ad instar rampolli
(rampolli sunt plantule, sive ramuli, que, vel qui, incisa una
arbore, nascuntur sic prope terram) apud verum, dubium; idest
apud verum, quod est iam intellectum et perceptum ab intellectu
humano, dubium: et habet naturam, que ad summum impulit nos de
colle in collem, idest de gradu in gradum, quia de una veritate
in aliam movet nos ad perquirendum et addiscendum.

	|133-135.~  Istud me invitat, istud me assecurat cum
reverentia, o domina, ad interrogandum vos de una alia veritate,
que michi est obscura.

	|136-138.~  Ego volo scire, si homo potest satisfacere
vobis, votis non completis, idest non complendo illa ita cum
aliis factis et pactis, que vestre statere non sunt parva, idest
non sunt diminuti ponderis.

	|139-142.~  Beatrix me, scilicet me, scilicet sic
dicentem, re{s}pexit cum oculis plenis favillis, idest scintillis
igneis, amoris, et ita divinis, quod, vi[c]ta mea virtute,
oppressa a splendore illo, dedi renes, idest inclinavi me versus
terram, et quasi me perdidi, idest defici, cum oculis inclinatis,
propter splendorem et reverentiam et timorem, et expectando
responsionem.

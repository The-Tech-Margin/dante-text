	|SUMMARIUM.~  In isto quartodecimo capitulo, quod incipit:
^A centro ad circulum et a circulo ad centrum~, auctor pertractat
unum aliud dubium, quod oritur ex dictis in precedenti capitulo. 
Primo tamen dicit auctor, quod hucusque de circulo loquebatur
Sanctus Thomas auctori qui erat in centro, nunc vero loquuta est
Beatrix de centro ad spiritus qui erant in circulo.  Verba
Beatricis fuerunt talia: Iste habet unum dubium, de quo vellet
declarari, et nondum interrogat.  Dubium tale est.  Istud lumen,
quod vos circumdat, in quo apparet vestra substantia, remanebit
vobiscum sempiternaliter?  Et si remanebit, quomodo sensus vestri,
scilicet oculi corporales, poterunt sustinere illud?  Hoc dubium
solvit anima Salomonis, que ibi erat splendidior aliis: et dicit
quod sic; et caro resuscitata habebit sensus fortiores et acutiores
quam nunc sint; quia sicut carbo causat flammam qua fasciatur, 
nec tamen ipsa abscondit sic carbonem quin appareat; sic istud 
lumen circumdabit carnem resuscitatam, nec sic impediet quin ipsa 
caro bene videatur.  Propter ista verba Salomonis, tota illa 
acies animarum respondens, dixit: Amen.  Demum auctor ascendit in 
speram Martis; nec aliunde hoc ipse percepit, nisi quando vidit 
ignitum risum, idest colorem, stelle, quia color stelle, sive 
planete Martis, est rubeus, ignitus.  Et tunc auctor reddidit 
gratias Deo de tali elevatione sua.  Et subito vidit duos radios 
spirituum resplendentium, sicut splendet Galassia, sive via 
lactea in celo; et isti spiritus stabant sic constellati, sive 
contexti, sive dispositi, quod isti figurabant unam crucem altam 
et latam, que habebat cornu superius et inferius, dextrum et 
sinistrum; et illi spiritus aliquando de cornu in cornu 
movebantur.  Quando vidit hos spiritus, mirabiliter delectabatur 
auctor in tantum, quod hucusque nihil viderat sibi tam gratum. 

	|Proemio.~  ^A centro ad circulum, et a circulo usque ad
centrum.  Dal centro al cercio, e dal cercio al centro~: istud est 
decimumquartum capitulum huius Paradisi, in quo declaratur unum 
dubium auctori, quod oritur ex dictis in capitulo proximo 
precedenti.  Quod capitulum decimumquartum dividitur in quatuor 
partes.  In quarum prima ponitur dubium. 

In secunda parte, que incipit ibi: 

     Et ego audivi in voce magis divina; 
     Eo udii nella voce pi@u divina, 

solvit dubium dictum. 

In tertia parte ponitur ascensus auctoris in speram Martis, 
scilicet quintum planetam, que pars tertia incipit ibi: 

     Inde reassumpserunt oculi mei; 
     Quindi ripreser gli occhi miei. 

In quarta parte, que incipit ibi: 

     Sed qui apprehendit crucem suam; 
     Ma chi apprehende sua croce, 

ponitur apparitio animarum beatificatarum sub influentia Martis. 

	|1-9.~  Primo igitur, more solito et laudabili, auctor
ponit continuationem predictorum cum sequentibus.  Ad quam 
continuationem intelligendum, notandum quod si quis habet unum 
vas rotundum et latum, et ponant in eo aquam, inplendo ipsum, vel 
saltem usque ad medium, tunc si percutiatur vas de foris a manu 
dextra, aqua movetur interius a circumferentia versus centrum; 
sed per oppositum, ut si vas percutitur a manu sinistra, aqua 
movetur ad dexteram, veniens ad centrum et e converso; si vero 
vas percutitur a parte interiori, aqua movetur a centro versus 
circumferentiam.  Hoc experimentabiliter est verum.  Modo vult 
dicere hic auctor, quod cum ipse cum Beatrice esset in centro 
illarum duarum coronarum illarum vigintiquatuor animarum, 
hucusque loquebatur Sanctus Thomas de Aquino, qui erat in 
circumferentia, qui erat in corona minori, idest in tertia, quia 
alia maior circumdabat illam in qua erat Sanctus Thomas, et tunc 
[vox] veniebat a circulo, idest a circumferentia, ad centrum, ubi 
erant Beatrix et auctor ipse; sed modo incepit loqui Beatrix, qui 
erat in centro, et vox Beatricis ibat ad Sanctum Thomam, qui erat 
in circumferentia: ita quod, primo, loquente Sancto Thoma, vox 
procedebat a circulo ad centrum; sed postmodum, loquente 
Beatrice, procedebat a centro ad circulum.  Istius modi loquendi 
et istorum doctorum, in mente auctoris factus est casus, statim 
sicut tacuit Thomas, propter similitudinem ortam de verbis Sancti 
Thome et Beatricis, qui cepit loqui de dubio.  Tunc ad textum. 

	A centro ad circulum, et a circulo ad centrum, movetur 
aqua in uno rotundo vase, secundum quod est percussum intus et 
foris. 

	In mente mea fecit subito casum istud quod ego dico, 
statim sic[ut] tacuit gloriosa vita Thome, propter similitudinem 
que orta est de suo sermone et de illo Beatricis, cui sic 
incipere, post eum, placuit. 

	|10-18.~  Dubium quod movet Beatrix, quod erat utile, imo 
necessarium, si declarabatur auctori propter requiescere in mente 
sua, quod oriebatur ex dictis, fuit tale: Si lux tam pulchra, tam 
splendida, quam habent iste anime beate, remanebit cum eis, post 
resurrectionem et post reassumptionem corporum suorum, sicut est 
nunc: et si remanebit, cum ista lux sit validior in centuplo luce 
solis, quam nostri oculi mortalium et viatorum non possunt
sustinere, quomodo poterit esse, quod oculi corporum resuscitatorum
non ledantur a ali et tam excellenti luce?  Quam dubitationem anima
Salomonis solvit, loquendo in voce tam suavi, sicut quasi vox
angeli Gabrielis, ab ipso emissa, quando salutavit Virginem Mariam. 
Et sicut ad vocem illius, qui in tripudio, sive chorea, cantat
cantilenam, dum replicatur primus versus, tripudiantes, a maiori
letitia impulsi et tracti, idest a cantu, elevant vocem propter
maiorem letitiam, [et] letificant actus; sic, taliter loquente
Beatrice, ut dictum est, ad suam orationem isti sancti circuli,
idest anime beatorum Doctorum, circulariter mote, ostenderunt novum
gaudium circu[m]eundo et cantando, propter tam dulcem cantum et
propter tantam letitiam.  Dantes, videns et audiens, exclamabat
tali modo: Qui dolent in isto mundo de morte, scilicet corporali,
qui non vellent mori, non noscunt illud quod auctor vidit ibi.  Nam
cantilena, que ibi dicebatur, continebat quomodo unus (Deus trinus
et unus dicitur unus, scilicet in essentia) duo (supposita
producentia ad intra) tres (persone) regnat semper in tribus
(personis) duobus (principiis quo) et uno (in essentia) non
circumscriptus, idest non contentus ab aliqua re, sed ipse omnia
circumscribit.  Hic cantus ter cantatus fuit a quolibet spirituum
in tali melodia et tam dulci, quod esset sufficiens omni merito;
idest nemo posset tantum mereri, qui[n] audire illam melodiam esset
sufficiens et iustum premium.  Ecce quid dicit Beatrix. 

	Isti, scilicet Danti, est necessarium, et nobis, scilicet 
spiritibus beatis, non dicit nec exprimit, nec cum voce etiam, 
nec cogitando ymaginatur, alterius veri, idest veritatis, sive de 
uno alio vero, ire ad radicem, perfecte habere notitiam. 

	Dicite ei, si lux, unde floret, qua ut floribus ornatur, 
|s'infiora~, vestra substantia, remanebit vobiscum eternaliter 
sicut ipsa est nunc; et si remanet, dicite, scilicet, quomodo, 
postquam eritis visibiles iterum facti, idest quando eritis 
resuscitati (quia iterum erunt visibiles propter reassumptionem 
corporum), esse poterit quod visui, scilicet vestro, non noceat 
vobis, idest oculos carneos resuscitatos non ledat, non noceat 
vobis. 

	|19-24.~  Ecce comparationem pulchram.  Sicut a maiori
letitia impulsi et tracti aliquando illi, qui vadunt ad rotam,
idest tripudiant, elevant vocem ad replicationem primi versus et 
letificant actus; sic ad orationem, idest oris rationem, promptam 
et devotam, scilicet Beatricis, sancti circuli, idest anime 
sancte circulariter mote, monstraverunt novam iucunditatem in 
circuitione, idest tripudio circulariter facto, et mirabili nota, 
idest dulci. 

	|25-27.~  Qui lamentantur hic, scilicet in isto mundo, quia
hic moritur, idest quod homines moriantur, propter non mori, idest 
quia nollent mori, propter quod, scilicet mori, itur in celum, in 
celo non vidit ibi refrigerium eterne ploie, idest pluvie; idest 
non vidit nec novit gaudium quod est in celo, quod est 
refrigerium ad omnia mala que passi sunt illi qui ad illud 
gaudium vadunt.  Nam homines plorant hic propter mortem propriam, 
vel parentum et amicorum, dum amictitur vita presens, misera, 
plena doloribus et anguistiis, mediante qua tamen itur ad illam 
perennem vitam, in qua nihil est nec potest esse molestie.  Dicit 
Augustinus in libro de Civitate Dei, quod in Tracia non ploratur 
dum quis moritur: laudat hoc Augustinus, et dicit quod non est 
ita plorandum de morte istius mundi, sicut communiter fit, 
adducens exemplum barbarorum; dicit enim quod apud Traces, idest 
habitatores Tracie, puerperia sunt luctuosa, funera vero 
gaudiosa. 

	|28-33.~  Ille unus, duo, tres, scilicet Deus trinus et
unus, qui semper vivit, et regnat semper in tribus, duobus et uno,
non circumscriptus, et totum circumscribit (istud dicitur 
circumscribi, cuius ultima superficies ambitur ab ultima 
superficie alicuius corporis ambientis ipsum), ter cantatum erat 
a quolibet illorum spirituum cum tali melodia, quod omni merito, 
ides benemerenti, esset iustum munus, idest sufficiens premium. 

	|34-39.~  Et ego audivi in voce magis diva.  E io udii ne
la voce pi@u dia~: hec est secunda pars huius capituli, in qua
Salomon solvit dubium pretactum; quia anima Salomonis fuit
sapientissima: qua anima Salomonis erat in minori circulo, scilicet
circumdato ab alio circulo.  Et ego audivi in voce magis diva,
idest divina, minoris circuli, unam vocem modestam, forsan, idest
talem, qualis fuit ab angelo, scilicet emissa sive prolata, ad
Mariam, scilicet matrem Iesu Christi (qui fuit procul dubio
modestissima vox, tum ratione dicentis, tum ratione eius ad quam
facta est salutatio), respondere: Quantum erit longum festum
Paradisi, tanto amor noster radiabit circum talem vestem, que nos
fasciat, idest splendore.  Prima pars dubii est declarata, scilicet
quod ille splendor remanebit cum illis animabus etiam post
resurrectionem corporis: sed nunc restat respondere ad dubium
aliud, scilicet quomodo poterit esse, quomodo ille tantus splendor
non conturbet nec fatiget oculos corporales in corporibus
resuscitatis.  Responsio stat in hoc.  Illa claritas, sive ille
splendor, equatur ardori, idest amori, quo beati diligunt Deum. 
Ardor equatur visioni, quia quantum beatus videbit Deum, tantum
diliget ipsum.  Visio vera erit tanta, quantam gratiam quis habebit
supra suam habitalitatem, sive dispositam capacitatem.  Visio illa
igitur erit tanta in Deo, quantam gratiam nobis dabit.  Modo 
notandum, quod in corporibus resuscitatis organa sensuum 
fortificabuntur tunc, et erunt validiora, tum ex gratia divina, 
tum propter novam qualificationem: quia in corporibus 
resuscitatis beatorum non erit gravitas, non obscuritas, non 
grossities, non passibilitas, non mortalitas, etc.; sed erunt, 
resuscitata corpora Beatorum, levia, subtilia, clara, 
impassibilia et immortalia. 

	|40-42.~  Sua claritas, idest illius lucis, qua nunc
fasciantur iste anime beate, sequetur ardorem, idest amorem, ardor
sequetur visionem; et illa, scilicet visio, est tanta, quantum,
scilicet quis, habet de gratia supra suum valorem, idest
habilitatem. 

	|43-48.~  Sicut, pro quando, caro gloriosa, idest
glorificata et sancta, erit revestita, idest reapsumpta, nostra
persona gratior erit, plus de gratia habebit, vel magis sibi erit
gratum, quia erit tota quia erit totum quod fuit prius, scilicet
homo compositus ex anima et corpore.  Nam anima semper appetit
reuniri corpori, qui est a Deo facta ad informandum corpus: erit
ergo tota, idest perfectior; sive compositum erit perfectius quam 
anima pars hominis, quia augebitur quidquid donat nobis gratuiti 
luminis (qui lumen quo Beati elevantur ad videndum Deum, nobis 
datur magis gratis quam propter nostra merita) summum bonum, 
idest Deus; lumen subaudi, quod ad videndum eum, scilicet summum 
bonum, idest Deum, nos conditionat, idest facit habiles, 
disponit, etc. 

	|49-51.~  Unde visionem crescere convenit, idest oportet
(ex hoc habetur, quod clarius disponit; [et] videbit homo
divinitatem post resurrectionem, quam anima beati videat ante
resurrectionem), crescere ardorem, idest oportet, qui sequitur ex
illa, qui de illa descendit; crescere radium, idest splendoris,
scilicet oportet, qui ab ipso, scilicet ardore, venit. 

	|52-60.~  Posset quis dicere: Caro resuscitata habebit
magnum splendorem et magnam claritatem: numquid vincet et
obscurabit istum fulgorem, qui est hic modo?  Respondit Salomon,
dicens per unam comparationem talem: Flamma nascitur de carbone, et
tamen claritas et splendor flamme non obscurant apparentiam
carbonis.  Sed sicut carbo, qui flammam reddit, idest producit, et
propter unum candorem illam superat, ita quod suam apparentiam
defendit (licet flamma procedat a carbone, tamen carbo propter suam
vivacitatem videtur in flamma); sic iste fulgor, qui iam nos 
circuit, erit victus in apparentia a carne (et sic claritas 
corporis glorificati erit limpidior isto splendore, in qua 
fasciantur iste anime) que tota a terra cooperitur, idest que 
caro nunc vel est terra vel a terra cooperitur; nec poterit tanta 
lux nos fatigare, quia organa corporis erunt fortiora in 
corporibus resuscitatis, quam sint modo, ad totum id quod poterit 
nos delectare.  Hec solutio dubii facta est ab anima Salomonis, 
que inter alias erat ibi sapientior. 

	|61-66.~  Hiis finitis, ambe ille due corone cantaverunt
Amen, [id]e[s]t ita sit, vel ita fiat, cito, quod corpora nostra 
reinduantur ab animabus suis; et nedum iste corone animarum pro 
se hoc dixerunt, sed etiam pro patribus et matribus et aliis 
coniunctis vel amicis. 

	|67-69.~  Subito post hoc, visum est ibi unum lustrum, sive
unus splendor, supra alium splendorem, qui ibi par erat ac si
orizon, quod videtur splendere, [clarificetur]; et apparuerunt
plurima lumina, que erant anime aliorum doctorum et scientificorum,
que lumina describit auctor per talem comparationem. 

	|70-81.~  De sero, quando aier incipit obscurari, occidente
sole, incipiunt apparere alique stelle, demum alie, demum et
plures, que ceperunt gyrare se ad modum illarum vigintiquatuor, de
quibus dictum est; quibus stellis, idest animabus, visis, auctor 
prorumpit in exclamationem talem: O verum favillare (sive 
sintillare, idest per modum sintillarum apparere, illarum 
animarum) Spiraminis Sancti! quam cito apparuerunt et candentes, 
unde oculi auctoris non potuerunt sustinere. 

	Tunc Beatrix ostendit se auctori tam pulchram, tam
candentem, quod suam speciositatem auctor ipse exprimere nec 
sciret nec posset; ideo demictit, et non describit eam.  Tantum 
michi apparuerunt, idest visum fuit, subiti et provisi et unus et 
alter chorus (hucusque vocavit illas animas coronas, modo vocat 
eos choros) ad dicendum Amen, idest ita sit, vel ita fiat, cito, 
quod non monstraverunt desiderium mortuorum corporum (quasi 
dicat, apparuit esse desiderium perfectissimarum et 
desiderabilissimarum rerum); forsan non solum pro eis, sed pro 
patribus et matribus, et pro aliis qui fuerunt eis cari, 
scilicet, antequam ipse essent sempiterne rose, idest antequam 
beatificati. 

	Et ecce in circum de claritate pari, idest apparuit, 
nasci, idest oriri, unum lustrum, idest una illuminatio, super 
illud quod ibi erat (quia erat aliud lustrum, scilicet illarum 
vigintiquatuor animarum, de quibus dictum est), ad instar 
orizontis qui clarificetur, idest illustretur.  Orizon est 
circulus terminans visum in circum. 

	Et sicut ad ascendere, scilicet celi stellati, in primo 
sero, quando primo post occasum fit sero, in principio noctis, 
incipiunt per celum nove apparentie, idest incipiunt nove stelle 
apparere, ita quod visio apparet et non apparet vera, idest non 
videtur bene clare; sic apparuit michi novellas subsistentias 
incipere videre, et facere unum gyrum, idest circulum, extra 
illas alias duas circumferentias, idest coronas rotundas. 

	O verum favillare, idest sintillare, Sancti Spiri, idest 
Spiraminis, quomodo fuit factum subitum et candens, idest 
lucens!  Idest: Ille anime, que fuerunt inspirate a Spiritu Sancto
et de Scriptura Spritus Sancti, quomodo fuerunt subito presentate 
oculis meis! qui, scilicet oculi mei, victi, scilicet a niveitate 
splendoris, illud non sustinuerunt. 

	Sed Beatrix ita candens et ita pulchra, alias ridens, 
michi se monstravit, idest taliter, quod inter alias visiones, 
idest animas visas, oportet, scilicet me, dimictere consequi 
mentem, qui gloriositatem suam exprimere non possem. 

	|82-105.  Inde reassumpserunt oculi mei virtutem.  Quindi
ripreser gli occhi miei virtute~: hec est tertia pars huius
capituli, in qua ponitur ascensus Beatricis et auctoris in quintam
speram, scilicet Martis, et familia quam vidit auctor in spera
Martis.  Dicit igitur auctor, quod ex aspectu Beatricis oculi sui
fuerunt virtute roborati; qui prius erant debilitati in aspectu
illius lustri, idest illarum animarum illuminatarum a Sancto Spiro,
sive Spiritu.  Hoc dicit de debilitate, quia confitetur se non 
sufficere ad describendum omnes illas animas que erant ibi; quia 
non solum erant ibi ille vigintiquatuor, sed supervenerunt postea 
quasi innumere, valentissime.  Ideo dimisit eas, quia cum mente 
non suffecisset illas consequi; et tunc perpendit se ascendisse 
et translatum esse sursum ad maiorem salutem.  Videtur hic auctor 
dicere, quod stella Martis sit maioris salutis quam sit Sol, quia 
de Sole ascendit in Martem; quod non videtur dicendum, cum Sol 
sit oculus mundi, pulchritudo universi, pater omnium generabilium,
etc.  Dicendum, quod auctor intendit hic dicere, non quod stella
Martis sit maioris salutis quam Sol, sed vult dicere quod anime;
que sunt in Marte, que et fuerunt sunt anime sanctorum Martyrum,
qui pro fide vera sparserunt suum sanguinem, et mortem acerbissimam
sustinuerunt pro lege sancta, plus meruerunt quam illi, qui
penitentiam voluerunt, fecerunt, ceteris paribus.  Bene igitur
perpendit auctor, quando fuit inter animas Martyrum, quod erat
magis, scilicet supra Solem, propter calorem ignitum stelle Martis
in qua erat: qui color apparebat magis rubeus quam color Solis. 
Tunc cum toto corde et cum tota loquela fecit se olocaustum, sicut
conveniebat novelle gratie sibi facte.  Olocaustum erat quando tota
victima incendebatur et consumebatur in sacrificio, et dicitur ab
^olon~, quod est totum, et ^cauma~, quod est incendium, quasi totum
accensum et combustum.  Ita hic Dantes totum se et totaliter
obtulit Deo, ad regratiandum et ad recognoscendum tantum
beneficium; et nondum exhauserat, idest absorb[u]erat, tale
holocaustum, quod ipse perpendit ex hoc Beatrici placuisse
feliciter, quia in magna rubigine splendores, idest anime
splendentes, apparuerunt sibi intra duos radios, ita quod ipse fuit
commotus ad dicendum: O Elyos, idest excelse Deus, qui sic eos
ornas!  Et sicut (comparative loquitur hic auctor) hic in [mundo]
Galassia apparet cum maioribus et minoribus stellis, inter polum
arthicum et meridiem, de qua aliqui philosophi minus bene dixerunt
(nota quod in celo, inter polos mundi, dic inter meridiem et
septemptrionem, est una multitudo stellarum spissarum, que
multitudo stat sicut via longa, aliquantulum tamen retorta, que
dicitur Galassia, alias via lactea: sunt nomina Aristotelis, sicut
habetur in secundo Metheororum; Gala grece, latine dicitur album,
unde Galassia quasi alba res: illa albedo causatur a splendore
magno refulgente, procedente a multitudine stellarum spissarum, que
sunt sic fixe in illis partibus; in qua Galassia sunt stelle 
grossiores, minus grosse, etc.: de qua Galassia multi erraverunt, 
quia quidam dixerunt quod ipsa erat una impressio causata a 
stellis in aiere, sicut sunt asub, comete, etc.; quod non est 
verum); sic ergo stant stelle in Galassia, sicut stant anime in 
ista spera Martis, cum venerabili signo, scilicet cruce; quod 
signum facit virtus quadrantis in signum rotundum.  Nota quod 
quadrans est quarta pars circuli: modo si unum rotundum dividatur 
in quatuor partes equales, tunc fieret una crux ex illis quatuor 
partibus quadrati corporis.  Dicit auctor et confitetur, quod 
ingenium vincitur a memoria; quia non potest ymaginari quantum 
memoria recordaretur vel e converso, et quia nescit reperire 
exemplum dignum, sufficiens scilicet. 

	|82-84.~  Inde reassumpserunt oculi mei, scilicet, virtutem
quam amiserunt in intuitu illorum spirituum, ad relevandum se; et
vidi me translatum multo plus sursum ad maiorem salutem, idest ad 
maiora gaudia. 

	|85-87.~  Bene perpendi ego, quod eram magis elevatus
propter ignitum risum stelle, qui michi apparebat magis rubeus quam
consueverat.  Sic est quod color stelle Martis, est valde rubeus 
et ignitus: bene convenit talis color Martyribus, qui rubricati 
sunt sanguine quem sparserunt pro fide vera, etc. 

	|88-90.~  Videns hoc auctor, subito cepit gratias reddere
Deo cum toto corde et loquela oris.  Conceptus mentis sunt idem in 
omnibus hominibus, loquela vero non sic.  Cum toto corde et cum 
illa loquela, que unquam scilicet fuerunt in hominibus omnibus, 
feci olocaustum, idest plenum et totum accensum sacrificium, 
quale convenit gratie novelle.  Vult dicere, quod cor suum, 
loquelam suam, et omnes virtutes suas, applicuit ad regratiandum 
Deo de sua nova gratia suscepta, quia erat noviter elevatus ad 
stellam Martis, in qua vidit animas sanctorum Martyrum utriusque 
Testamenti, tam veteris quam novi. 

	|91-93.~  Et non erat adhuc de meo pectore exhaustus, idest
nondum erat completus ardor, idest fervens voluntas, sacrificii,
quod ego cognovi, scilicet in Beatrice, sive oculis eius, ipsum 
Beatrici fuisse acceptum, scilicet tale holocaustum, et faustum, 
scilicet feliciter, vel felix; et hoc quia habuit felicem exitum 
et effectum, quia omnia que volebat et desideravat, obtinuit: 
optabat omnino videre animas que erant in stella Martis, et sic 
obtinuit. 

	|94-96.~  Quia in tanta iucunditate et tanta rubedine michi
apparuerunt splendores, idest anime splendentes et rubentes, 
intra duos radios, quod ego dixi: O Elyos; idest: O Deus excelse; 
scilicet omnipotens (admirative), qui sic eos addobas, idest 
ornas!  Bene fingit hic auctor: quia sicut posuit in sole Doctores 
magnos et excellentes, qui sanctam Ecclesiam illuminarunt; ita 
hic in Marte ponit spiritus certantium et morientium pro iustitia 
et fide vera et charitate.  Ideo ponit tales spiritus de duplici 
colore, scilicet lucentes et rubicundos: primo, scilicet Iudeos 
qui pugnaverunt pro lege Moysi[s] contra Gentiles; secundo, 
Christianos qui certaverunt pro lege Christi et pro confessione 
nominis Christi.  Et hic est notandum quod stella Martis influit 
virtutem viriliter pugnandi, audaciam ad terribilia, constantiam, 
fortitudinem ad ardua, robur ad sustinendum penam etiam mortis, 
et mortem, que est omnium terribilium maximum, ubi ostenditur et 
apparet maxima fortitudo.  Has proprietates Martyres habuerunt, 
qui non horruerunt ruinas impiorum tyrampnorum, verbera, 
carceres, famem, sitim, frigora, sustinentes pro Christi nomine 
omnia genera tormentorum.  Ideo bene anime sanctorum Martyrum in 
spera Martis collocantur et in figura crucis. 

	Nota quod anime Sanctorum Martyrum se ostenderunt in 
duobus radiis, se transversaliter in medio per modum crucis 
contingentibus, et sic stabant in figura unius crucis.  Nam est 
una crux facta pro talibus animabus sic pro fide certantibus, ad 
denotandum quod pro amore Christi crucifixi voluntarie passi 
sunt.  Habebant colorem bene convenientem colori Martis, qui est 
igneus, calidus, rubeus.  Isti spiritus dispositi in modum duarum 
linearum radiantium, fecerunt unam crucem.  Crux habet quatuor 
latera, scilicet sursum, deorsum, a dextris et a sinistris. 
Discurrebant autem ille anime a cornu superiori ad cornu inferius,
et e converso; et a cornu dextro ad sinistrum, et e 
converso.  Nec propter tale discurrere destruebatur signum 
crucis; et in discursu sintillabant, lucebant, clarissime 
apparebant, sicut lucent stelle in via lactea sive Galassia. 

	|97-102.~  Sic[ut] distincta a maioribus et a minoribus
luminibus, albescit, bianchezzat, inter polos mundi, inter
septemptrionem et meridiem, Galassia, illa constellatio, ita quod
facit bene sapientes dubitare (quia multi non bene sciunt unde
procedat ille splendor qui efficit illam viam lacteam, de qua
aliqui scripserunt errores, quos Aristotiles impugnat in Metheor.);
sic constellati faciebant in profundo mari, idest intus in 
profunditate stelle Martis, cum illis radiis venerabile signum, 
scilicet Crucis (aliquando fuit abominabile signum, ante 
passionem Iesu Christi; postmodum est venerabile, quia 
imperatores, reges et principes venerantur huiusmodi signum); 
quod, scilicet signum, facit virtus quadrantis in rotundum.  Nam 
quadruplex quadrans divisum unius rotundi, efficit signum crucis, 
ut in margine patet {diagram: cross inscribed in circle containing
the letter "q" in each quadrant}. 

	|103-105.~  Hic, idest in descriptione huius Crucis, vincit
memoria mea ingenium; quia illa Crux lampigiabat, idest
choruscabat, idest choruscabat, idest clare ostendebat, Christum,
crucifixum scilicet: ita quod nescio ego reperire exemplum
condignum, idest conveniens et sufficiens. 

	|106-108.  Sed qui apprehendit suam crucem.  Ma chi prende
sua cruce~: hec est quarta pars huius capituli, in qua ponitur 
apparentia animarum beatificatarum in spera Martis.  Primo 
excusavit et excusat se auctor, quia ipse non sufficit describere 
signum istud, nec recordatur bene omnium illorum que vidit in 
Cruce illa.  Dicit tamen quod qui imitantur Christum capiendo 
suam crucem, videndo in vita eterna, in illis spiritibus, 
ballenare, idest in subito lumine Christum representari, 
excusabunt eum.  Sed qui apprehendit suam Crucem, scilicet 
Christi, et sequitur Christum, adhuc me excusabit de illo quod 
dimicto ego (non tractando de illo), videndo in illa albedine, 
albore scilicet, vel in alio splendore, ballenare, idest 
splendere, in illo signo Crucis [Christum].  Littera est 
difficilis. 

	|109-111.~  De cornu in cornum, idest inter summitatem,
sive cimam, idest, [et] passum, sive bassum, idest ymam partem,
movebantur lumina, sintillando fortiter in coniungendo se simul et
in transitu.  Quia aliquando una anima, que erat in cornu
superiori, descendebat ad inferius; et illa que erat in inferiori,
ascendebat ad superius: et coniungebant se: aliquando 
discurrebant transversaliter, et coniungebant se in medio. 

	|112-123.~  Etiam istum modum discurrendi harum animarum,
per comparationem talem, describit auctor.  Nam aliquando in spera 
solis, intrantis, per unam fenestram vel aliquod foramen, in unam 
domum, apparent minutia, idest festuce minute; et ille festuce 
minute, sive illa parva minutia, ascendunt in illa spera solis, 
aliquando descendunt, vadunt transversaliter, aliquando sunt 
aliqualiter grossiora, aliquando subtiliora: quam domum, per 
cuius fenestram vel foramen intrat talis spera solis, homines 
faciunt pro sua defensione, per ingenium et artem.  Ideo domus 
fit, ut dicit Aristotiles, ut homines protegat ab ymbribus, 
pluviis, nivibus, caloribus, et aliis incommodis; que domus per 
artem et ingenium hominum [fit].  Alia animalia et instinctum 
nature faciunt loca: sic aranee faciunt telas et semper 
uniformiter, at aves nidos; sic quadrupedia, cubilia.  Sed 
homines qui agunt per ingenium et artem, faciunt variis et 
diversis modis domos cum cameris magnis, parvis, cum atriis, 
salis et aulis, etc.  Sic igitur moventur anime Martyrum in illo 
signo Crucis, sicut minutia moventur in spera solis intrantis per 
fenestram alicuius domus, vel foramen. 

	Sicut videntur hic, idest in isto mundo, recta, tortuosa, 
velocia, et tarda, renovando visum, idest apparentiam, minutia 
corporum brevia et longa moveri, per radium unde listatur, idest 
signatur, aliquando umbra, quam pro sua defensione gens per 
ingenium et artem acquirit.  Iam descripsit auctor motum illarum 
animarum in signo Crucis; nunc describit cantum earum, per talem 
comparationem.  Sunt duo genera instrumentorum musicorum, 
sonantium; inter alia, gyga et harpa.  Harpa multum utuntur 
Anglici, quam vocant citharum; et gloriantur quod tale 
instrumentum, scilicet harpa, sive cithara, primo fuit adinventum 
in Anglia.  Modo quando a bonis magistris bene tanguntur et 
pulsantur ista duo instrumenta, causant ex diversis cordis 
melodiam dulcissimam, si corde sint bene temperate, etiam non 
bene intelligenti talem melodiam.  Sic apparebat auctori cantus 
harum animarum.  Et sicut gyga et harpa, duo instrumenta 
musicalia, in temperamento tensa multarum cordarum, faciunt 
dulcem tintinnum, scilicet sonum, tali, scilicet auditori, a quo 
nota non est intellecta; sic a luminibus qui michi apparuerunt,
colligitur per Crucem unum melos, idest una melodia, quod me 
rapiebat, idest extra a me trahebat, sine intelligere ympnum, 
idest absque hoc quod intelligerem ympnum.  Ympnus est laus cum 
iubilo. 

	|124-126.~  Bene perpendi ego quod illa erat dulcis laus,
eo quia veniebat unum, Surge et vincas, sicut ille qui non
intelligit et audit.  Apparebat Danti, quod illa melodia diceretur
sibi: Surge cum forti animo, vince mundum, et intra disponas te et
velis mori pro Christo. 

	|127-129.~  Ego eram philocaptus, vel philocapiebar, vel in
amore trahebar, tantum ex hoc, idest ex hinc, quod usque illuc non
fuit aliqua res que me ligaret cum tam dulci vinculo; idest, adhuc
nulla res michi tantum placuit, sicut ista que me ad se tantum 
attraheret. 

	|130-132.~  Forsan meum verbum apparet nimis ausum, idest
audax, vel temerarium (auctor excusat se accusando se), postponendo
complacentiam oculorum pulchrorum, in quos respiciendo, meum 
desiderium quietatur.  Idest: dico me ita letum fuisse, et 
letitiam tantam habuisse, in videndo illos spiritus Martyrum, et 
audiendo cantum eorum, quod nihil adhuc tantum me letificavit; et 
tamen hic nihil dixit de Beatrice, et de ipsa tacuit. 

	|133-139.~  Sed qui, scilicet bene, perpendit, quod prima
sigilla (scilicet oculi Beatricis, qui pulcherrima et subtilissima
ostendunt; qui fuerunt prima sigilla ad imprimendum amorem in 
ipso auctore) omnis pulchritudinis, plus faciunt, idest 
subtiliora declarant magis sursum, idest quanto magis ascendunt, 
idest ad maiorem itur gloriam; et quod ego non eram ibi conversus 
ad illa, scilicet lumina, idest oculos Beatricis, sine quibus non 
potest perveniri ad veram speculationem illarum rerum que beatum 
faciunt hominem; excusare potest me de eo de quo ego me accuso 
(quod non respexi in oculis Beatricis; sed ad hoc possum 
excusari, quia eram mirabiliter actentus ad illam melodiam) 
propter me excusare, et videndo me dicere verum; quia 
complacentia sancta non fuit hic exclusa (idest in re sancta 
occupabar; vel non fuit exclusa complacentia Beatricis, quia non 
videbam nisi quantum ipsa monstrabat, licet non facerem 
intentionem de ipsa hic in littera), et quia fit ascendendo magis 
sincera.  Quia quanto altius per celos ascendebat, tanto clarior 
et sincerior apparebat; vel quanto subtilius quis contemplatur 
Beatricem, tanto fit in eo clarior et sincerior.  Fortis est 
littera, etc. 

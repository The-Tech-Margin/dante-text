	|SUMMARIUM.~  In isto quintodecimo capitulo, quod incipit:
^Benigna voluntas, in qua liquefit~, etc., auctor dicit, quomodo
benigna voluntas, in qua liquefit bonus amor, fuit causa quod isti 
spiritus quieverunt a motu et a cantu, ut Dantes posset scire 
illa que volebat, loquentibus illis spiritibus; quia quando 
loquuntur, desistunt a motu et a cantu.  Demum, sicut unum asub 
(asub est ille vapor accensus, qui in aiere sereno de sero et 
nocte consumitur, et videtur una stella cadens de celo), volavit 
a cornu destro illius Crucis et descendit ad cornu inferius, 
iuxta quod erat ipse Dantes.  Et sicut Anchises, pater Enee, 
videns Eneam in campis Elysiis, letanter recepit ipsum Eneam, sic 
hic unus spiritus recepit Dantem, dicens hec verba: O sanguis 
meus! o superinfusa gratia Dei, sicut tibi, cui bis nunquam celi 
ianua reclusa!  In isto ternario sunt multa nomina et adverbia, 
sed nullum verbum est in ipsis.  In isto ternario auctori dicit 
iste spiritus: O sanguis meus, certe tu felix es, quia tanta 
gratia celi est tibi superinfusa, quod ianua celi bis non est 
clausa.  Nam auctor vadit bis ad celum: una vice per intellectum, 
componendo istud opus; alia vice per essentiam, quando moriens in 
hoc mundo, ivit ad celum.  Demum multa alia dixit iste spiritus. 
Nota quod iste spiritus fuit spiritus domini Cacciaguide, qui 
fuit proavus patris auctoris, et ipse dominus Cacciaguida fuit 
radix cognationis Dantis.  Hic fuit strenuus homo in armis, adeo 
quod Imperator fecit eum militem; et sequens ipsum Imperatorem ad 
partes ultramarinas inter Sarracenos, ipse fuit martyrizatus pro 
fide Christi.  Ideo notandum est, quod omnes isti spiritus qui 
sunt hic in ista spera Martis, sunt spiritus sanctorum Martyrum, 
tam antiqui Testamenti quam novi, qui suum sanguinem fuderunt pro 
sancta fide et pro lege vera.  Isti spiritus ponuntur in stella 
Martis ex eo et pro eo, quia ad sustinendum martyrium oportet 
esse fortem, constantem ad aggrediendum terribilia et ad 
sustinendum horribilia.  Hec duo influit Mars in hiis qui 
nascuntur sub ipso, et merito color suus est rubeus, denotans 
rubedinem sanguinis, qui effunditur in martyrio.  Mars igitur 
influit fortitudinem et constantiam, que sunt necessaria 
sustinentibus martyrium.  Tunc iterum dixit Danti dominus 
Cacciaguida: Tu solvisti ieiunium, idest desiderium, quod traxi 
de isto volumine, scilicet de relucentia que est in Deo.  Quia 
omnia relucent in Deo tamquam in speculo mundissimo: et ibi viderat
dominus Cacciaguida, quomodo unus de suo sanguine debebat ire in
celum vivus, et hoc diu expectavit.  Ideo petas quidquid vis scire
a me, et ego declarabo tibi omnia dubia tua.  Tunc auctor petiit ab
eo, quod fuit nomen suum.  Tunc dominus Cacciaguida respondens,
dixit: O frons mea, idest descendens de sanguine meo, scias quod
ego fui radix tua, ille a quo denominatur cognatio tua: qui fuit
vocatus dominus Aldigherius, fuit filius meus et tuus bisavus. 
Tunc quando genui eum, Florentia stabat in magna pace.  Et hic
dicit auctori multa de dispositione civitatis Florentie, que tunc
tempore suo erat. Et subiungit: Quando mater mea me peperit,
invocabat Mariam, que sibi prestitit gratiam pariendi; et in
antiquo baptisterio nostro simul fui cristianus et Cacciaguida,
idest baptizatus et sic vocatus, etc. 

	|Proemio.~  ^Benigna voluntas in qua liquescit.  Benigna
volonta[de] in che se liqua~: istud est quintumdecimum capitulum
huius Paradisi, in quo auctor, ex quo in precedenti tractavit in 
generali de animabus hic beatificatis, ponit unam animam 
illustrem, modernam, de turba animarum martialium, que recepit 
auctorem cum grandi letitia.  Dividitur autem istud in quatuor 
partes.  In quarum prima auctor ponit, quomodo una anima recepit 
eum lete et gaudiose. 

In secunda parte, que incipit ibi: 

     Inde ad videndum et audiendum; 
     Inde a vedere e odire, 

illa anima reddit gratias Deo de adventu auctoris in celum. 

In tertia parte, que incipit ibi: 

     O frons mea in qua; 
     O fronda mia in che, 

anima illa ostendit auctori cognationem suam et quomodo auctor 
descenderat ab ipsa anima. 

In quarta parte, que incipit: 

     In tam quieto et tam pulchro vivere; 
     A cos riposato e a cos bello, 

eadem anima indicat auctori nomen suum et regionem suam in 
Florentia ubi nascebatur, et quomodo cognatio auctoris sumpsit 
nomen de Aldigheriis. 

	|1-6.~  In prima igitur parte, auctor primo continuat dicta
dicendis, asserens, quod ille anime beatificate quieverunt a motu 
et a cantu solum propter dare materiam auctori interrogandi ipsas 
de quibus vellet: quod fecerunt ille anime ex benigna voluntate 
quam habebant.  Nam benigna voluntas est causa boni amoris, in 
benigna et bona voluntate liquescit, idest liquidus fit, sive 
liquendo apparet, amor bonus, qui recte spirat et amat.  Sic, e 
contrario, ex prava et mala voluntate, et in ipsa, cupidus amor 
et mala cupiditas liquescit, idest clare apparet in iniqua 
voluntate.  Ista igitur benigna voluntas imposuit silentium illis 
animabus, idest ex bona voluntate ille anime tacuerunt et 
cessaverunt a cantu et motu; quas animas dextera celi, idest 
potentia Dei, exaltat unam plusquam aliam.  Et ex quo ex sua mera 
liberalitate sic se exibuerunt ille anime auctori, quomodo est 
credendum, quod ipse rogate de aliqua re, negarent petitum?
idest, non est credendum. 

	Benigna voluntas, in qua liquescit, idest clare liquet, 
seu apparet, semper amor qui recte spirat, idest qui recte 
diligit, vel quo diligitur, sicut cupiditas, subaudi liquescit, 
facit, idest apparet, iniqua (sententia est quod a bona voluntate 
procedit bonus amor, et a prava voluntate pravus amor procedit, 
et sic apparet liquido, sive clare), silentium imposuit, scilicet 
benigna voluntas, illi dulci lire, scilicet illi sotietati 
animarum, et fecit quietare sanctas cordas, scilicet animas, quas 
dextera celi allentat (allentare est remisse trahere, non nimis 
tense), et trahit, tendit.  Sententia est, quod potentia Dei 
animarum beatificarum in Marte, sive in stella Martis, aliquas 
magis beatificat, aliquas minus, secundum quod meruerunt et passe 
sunt in suis martyriis. 

	|7-9.~  Modo dicit auctor admirative, quod quasi arguit a
maiori, dicens: Quomodo erunt iustis precibus surde, quomodo non 
exaudient iustas preces, ille substantie, que ut darent michi 
|voglia~, idest voluntatem, vel appetitum, quod ego ipsas 
rogarem, ad tacendum fuerunt concordes, idest unanimes? 

	|10-12.~  Bene est, scilicet dignum et iustum, quod sine
termino doleat, idest patiatur, scilicet ille, qui propter amorem
rei que non durat eternaliter, illum amorem bonum, scilicet
divinum, se expoliet, idest privetur.  Sed quomodo potest quis
mereri perpetuam penam, cum nemo possit perpetuo peccare?  Dicendum
quod ille, qui moritur in peccato finalis impenitentie, quantum est
in se, eternaliter peccat, quia si plus viveret, plus peccaret; 
ideo, ex quo quantum est in se peccat, eternaliter meretur 
puniri. 

	|13-21.~  Nunc per unam talem comparationem ostendit
auctor, qualiter ille anime apparuerunt ei, dictu nocturno tempore,
quando aier est bene clarus, asub cadunt.  Nota quod, sicut ponit 
Aristotiles in libro Metheororum, aliqui vapores calidi et sicci, 
elevati a sole et luna et astris aliis, accenduntur et subito 
extinguuntur propter eorum tenuem materiam, et communiter 
protrahuntur ab alia aura, vel qui sunt elevati, in longum per 
transversum.  Et sic volant et apparent una stella que de celo 
cadat, in tantum quod oculi alicuius respicientis in celum, qui 
primitus forte erant clausi, vel stabant securi, quia non 
timebant, moventur ad timorem, videndo sic illam quasi stellam 
cadere.  Bene patet quod non sit stella statim, quia lumen, quod 
prius apparebat, unde videbatur cecidisse quasi stella, non 
deficit, imo remanet, et alia accensio subito cessat.  Per modum 
talem una anima, que erat in dextro cornu Crucis, descendit ad 
pedem Crucis, non quod ipsa substantialiter inde recederet, sed 
suus splendor descendit, sicut ignis sequeretur alabaustrum. 
Alabaustrum est genus lapidis, marmoris, et est lapis tersus et 
politus et pinguis, ita quod si apponeretur ignis, incenderetur 
super illud alabaustrum, sicut super rem planam et unctam. 

	Qualis per serena tranquilla et pura transcurrit de hora 
in horam, scilicet sepius, ignis, scilicet asub, subitus, idest 
velox, movendo, idest terrendo, oculos, scilicet videntes, qui 
stabant securi, et videtur, apparet, stella que mutet locum, nisi 
quod a parte unde accenditur, nihil perditur, et ipse, scilicet, 
ignis, durat modicum; tale a cornu, quod in dexteram partem 
extenditur ad pedes illius Crucis, cucurrit unum astrum, idest 
una stella, a constellatione que ibi resplendet, idest a 
multitudine animarum in modum stellarum ibi lucentium. 

	|22-24.~  Non recessit gemma a suo nastro (|gemma~: illa
anima, que, sicut gemma annulum, ita anima illa Crucem illam ornat:
nastrum est proprie locus, in quo stat astrum, sive stella), sed 
per |vistam~, idest apparentiam, scilicet per lineam flammeam, 
radiantem, radialem, transcurrit, quod apparuit ignis retro, 
idest post alabaustrum. 

	|25-27.~  Sic pia, idest taliter, umbra Anchise, patris
Enee, se porrexit, idest exhibuit, si fidem meretur nostra maior
musa (idest liber Virgilii, maxime in sexto, ubi Virgilius ponit
quod Eneas, descendens in Infernum et vadens ad Elysium, ubi erat 
Anchises, pater suus fuit, fuit, scilicet Eneas, pie susceptus a 
patre suo, cum dulcibus verbis in Elysio; idest in campo Elysio, 
ubi, secundum opinionem Virgilii et Platonis, stant anime 
illustrium virorum: vocat hic auctor librum Virgilii suam maiorem 
Musam, quia ipse bene studuerat, sicut dictum est in Inferno), 
quando in Elysio de filio perpendit. 

	|28-30.~  Modo ponuntur verba, que dixit dominus
Cacciaguida, pater proavi Dantis, ipsi auctori, quando vidit ipsum. 
O sanguis meus! o superinfusa gratia Dei, sicut tibi, cui bis
nunquam celi ianua reclusa!  Iste ternarius est valde difficilis:
et aliqui dicunt hic, quod ista verba, que dixit sibi dominus
Cacciaguida, ipsemet Dantes confitetur se non intellexisse: ego
credo quod ipse intellexit ista verba; sed multa alia verba, que
postea dixit, auctor confitetur se non intellexisse.  Iste
ternarius in sententia vult dicere, quod bina vice ipsi Danti,
eunti in celum, una vice viventi, scilicet per intellectum
componendo istud opus, alia vice eunti moriendo, nunquam fuit
clausa ianua celi.  Unde dominus Cacciaguida, exclamans pro
letitia, videns Dantem descendentem de ipso et de suo sanguine,
dixit: O sanguis meus! vocativi casus.  Hucusque exclamavit ad
Dantem: modo exclamat ad gratiam Dei, que mirabiliter fuit data
Danti: O superinfusa gratia Dei, mirabiliter, sicut tibi Danti, cui
bis, scilicet una vice eunti in celum per intellectum, alia vice
per mortem, nunquam celi ianua reclusa fuit, idest clausa, sed
aperta.  O sanguis meus! tu sis benedictus et stirps mea, et
benedicta sit gratia Dei, que concessit quod uni de stirpe mea,
bis, scilicet, venienti ad celum modis dictis, nunquam fuit ianua
celi, seu Paradisi, clausa, sed aperta. 

	|31-36.~  Sic illud lumen, scilicet anima domini
Cacciaguide, supple dixit.  Unde ego me firmavi ad illud, idest
intuitus sum illum: postmodum revolvi ad meam dominam visum, idest
faciem: et hinc et inde stupefactus fui, idest audiendo illam
animam et videndo Beatricem; quia intra oculos suos ardebat unus
risus, idest una letitia, taliter, quod ego cogitavi cum meis,
oculis scilicet, ire ad fundum mee gratie, idest videre totam meam 
gratiam, et mei Paradisi, idest putavi me tunc habere vitam 
eternam et summum bonum. 

	|37-39.  Inde ad videndum et audiendum.  Inde a vedere e
udire~: hec est secunda pars huius capituli, in qua anima domini 
Cacciaguide regratiatur Deo de tanta gratia, quam sibi ipse Deus 
contulit, quod videret unum de sua stirpe vivum ire ad Paradisum. 
Primo tamen dicit auctor que sequuntur: Inde, ad videndum et 
audiendum iucundus, adiunxit suo principio, idest suo dicto 
prius, res quas ego non intellexi.  Sed que fuerunt illa que 
Dantes non intellexit? non ponuntur hic.  Sed ymaginandum est, 
quod intelligitur de modo mirabili, quo gratia Dei infunditur, 
quomodo anima absorbetur a profundo abyssi deitatis, quomodo 
anima elevatur ad videndum Deum, etc.  |Quas ego non intellexi~: 
ita loquutus est profunde. 

	|40-42.~  Nec propter electionem michi se abscondit (idest
non ex proposito, nec ex industria; sed quia ego non eram
sufficiens ad intelligendum illa que dicebat), sed propter
necessitatem, quia [suus] conceptus signo mortalium se supra
posuit; idest, dixit talia, que transcendunt potentiam et
capacitatem mortalium, et que sunt supra intellectum humanum. 

	|43-48.~  Et quando arcus ardentis affectus (arcus, idest
sermo) fuit ita fogatus, idest evacuatus, vel quietatus, quod sermo
descendit versus signum nostri intellectus, idest descendit ad 
loquendum domestice et res intelligibiles ab humano intellectu, 
prima res que per me fuit intellecta: Benedictus tu, fuit, trinus 
et unus, scilicet qui es, qui in meo sanguine, alias semine, es 
tantum curialis.  Ecce regratiatio quam facit ista anima. 

	|49-54.~  Hiis dictis, anima illa convertit sermonem suum
ad auctorem, et sequutus est, idest continuavit: Gratum et longum 
ieiunium, idest desiderium, tractum, scilicet per me, legendo, 
idest intuendo, de magno volumine, idest de speculo divino, de 
Verbo Dei, in quo omnia relucent, in quo omnia videmus, ubi, 
idest in quo volumine, non mutatur unquam album neque nigrum, 
idest nihil inde abradiatur, nec cancellatur, quia ibi nihil est 
falsi, nihil representatur ibi venturum quin eveniat (viderat 
etenim ista anima, quod unus de suis descendentibus, in speculo 
divino, debebat ire ad paradisum vivus, et hoc diu desiderose 
expectaverat), solvisti, fili mi, intra istud lumen, idest in 
Marte, in quo erat illa anima, in quo ego tibi loquor, mercede, 
idest bonitate illius, scilicet Beatricis, que ad altum volatum 
vestivit te plumas, idest tuum intellectum illustravit.  Tangit 
hic illa anima causam, quare (auctor non cognoscit illam animam, 
nec ymaginatur aut cogitat) ipsa facit letitiam ipso auctori, 
plusquam alia de hiis que erant ibi.  Causam dicit esse talem. 

	|55-60.~  Tu credis quod cogitamina tua veniant in me a
Deo, in quo omnia relucent, sicut ab unitate procedit omnis
numerus, par et impar; et quia tu credis hoc, quis ego fui, et
quare appaream tibi magis aliis gaudiosus, non petis. 

	Tu credis quod ad me tua cogitatio meet, idest veniat, ab 
illo qui est primus, scilicet Deo, sic sicut radiat ab uno, idest 
ab unitate, [si] cognoscitur, quinque et sex, idest numerus par 
et impar.  Omnis enim numerus est par vel impar ab unitate.  Sic 
tu credis quod nos videamus cogitatum tuum. 

	Credis etiam quod quolibet velit tibi complacere, nec una 
applaudeat tibi plusquam alia.  Sed tu debes scire, quod, quia tu 
es de sanguine meo, ideo causa ista est quare ego habeo affectionem
ad te plus quam alie anime que sunt hic.  Et ideo qui ego sim, et
quare appaream ego magis gaudiosus tibi, me non interrogas, quam
aliquis alius in ista iucunda turba, idest gaudiosa vel gaudio
plena. 

	|61-63.~  Et tu credis verum, in hoc scilicet, quod
beatiores et minus beati in ista stella intuentur in speculo, in
quo, antequam tu cogites, tua cogitamina sunt nota. 

	Tu credis verum, quod minores et grandes, idest beati et 
beatiores, istius vite, scilicet eterne, respiciunt in speculum, 
in quo prius quam cogites, cogitationem pandis, idest in speculo 
divino relucent tua cogitamina antequam fiant. 

	|64-69.~  Sed ut sacer amor, in quod ego vigilo
contemplando perpetuo, et qui me assetat, idest me desiderare facit
quasi sitibundum, impleatur melius, vox tua secure et lete sonet et
exprimat voluntatem tuam; nam iam ad respondendum tibi ad omnia 
tua petita sum paratus. 

	Sed ad hoc ut sacer amor, in quo ego vigilo cum perpetua 
|vista~, idest visione, in quo semper video, et qui, scilicet 
amor, me sitibundum facit, idest ad te videndum et tibi loquendum 
de dulci desiderio tecum essendi, adimpleatur magis, idest 
satietur; vox tua secura et balda, idest gaudens, leta, balda, 
idest audax, sonet, idest exprimat, voluntatem, scilicet tuam 
(sonet, idest indicet) et desiderium, scilicet tuum, sciendi, ad 
quod meum responsum est iam decretum, scilicet paratum. 

	|70-72.~  Hiis auditis, auctor volvit se ad Beatricem,
quasi petens licentiam ab ipsa loquendi cum ista anima, et Beatrix
volvit se ad Deum.  Et tunc |arroseme~ unum nutum, idest unum
initium, vel signum (^arroseme~ est vocabulum florentinum; idest,
addidit michi unum signum, ex quo ego perpendi quod ipsa dabat
michi licentiam loquendi), unde voluntas mea crevit, scilicet ad 
loquendum isti anime. 

	Ego converti me ad Beatricem, et illa ad Deum, supple se 
convertit, priusquam ego loquerer, et arrosonuit, idest addidit, 
michi unum cennum, idest nutum vel signum, quod, supple signum, 
fecit crescere, idest augmentavit, alas, validitatem et 
fortitudinem, sive vigorem, velle meo (dativi casus).  

	|73-78.~  Ideo dicit auctor: Sic cepi loqui: Non habui
animum nec mentum ad te plusquam ad alium de vobis, quia, quando
primo michi apparuistis, omnes equales et equaliter michi
videbamini illustrati luce divina et accensi caritate; et propter
illam equalitatem cogitans, quod omnia et omnes equaliter
cognosceretis in Deo, ideo non plus considerabam de vobis quam de
aliquo alio vestrum.  Scire, in vobis omnibus, et affectum ad me,
omnium vestrum, existimavi omnino equalia, omnino in vobis
videbantur michi equalia et equaliter; quia Deus, qui nos
illuminat, allicit et satiat, et inflammat, veniens super vos, est
omnino sine disparitate, sed cum omnimoda paritate.  Ad quam
paritatem describendam, non possem invenire aliquam comparationem,
per quam illam describerem.  Putavi enim in vobis omnibus beatis 
tantum esse velle, quantum est posse, et e converso.  Sed in 
mortalibus scio bene quod velle est maius quam posse, quia multa 
volunt mortales que non possent; et quia scio me esse mortalem, 
et in me esse maius velle quam sit posse, ideo regratior vobis 
cum velle, scilicet cum corde, supplicans, tibi, vivo topatio, 
qui ornas istam stellam, quod michi indices nomen tuum, quod 
scire desidero toto corde. 

	Postea incepi, scilicet ego, sic, idest loqui: Affectus,
idest voluntas et sensus, idest sapientia, sicut prima equalitas
michi apparuit (auctor in ista littera, que est valde difficilis,
nam istud capitulum quantum ad litteram est ita forte, sicut
aliquod capitulum istius libri, vult regratiare isti anime loquenti
cum eo, quia faciebat sibi tantum gaudium et caripendium), de uno 
pondere pro quolibet se fecerunt.  Idest: quando primo vidi vos, 
omnes apparuistis michi unius ponderis, tam in lumine quam in 
caritate; et ideo non plus advertebam de uno vestrum quam de 
alio, cogitans quod omnia equaliter cognosceretis et amaretis. 
Et quia putabam quod equaliter in me omnia cognosceretis, et me 
equaliter diligeretis; ideo non plus curabam de uno quam de alio. 
|De uno pondere pro quolibet se fecerunt~: idest ego putavi 
equaliter vos in omnibus habere: idest hec, scilicet amor et 
sapientia, omnino equales michi se presentaverunt erga me.  Sed 
quia Sol qui vos illuminavit, scilicet Deus, et incendit, idest 
ardere in amore facit, cum calore et cum luce (scilicet supple, 
que sunt in vobis omnino equales, ita et taliter quod non est 
aliqua similitudo eis equales) [sunt] sic, ita, equales, quod 
omnes similitudines sunt parve, idest deficientes, quantum ad 
hoc. 

	Et dato quod in Beatis posse et velle sint equalia, quia 
nolunt nisi quod possunt, non tamen sic est in mortalibus, quia 
plura volunt quam possint. 

	|79-81.~  Sed voluntas et argumentum, idest velle et posse,
in mortalibus, propter causam que in vobis est manifesta, quia non 
potestis velle nisi illa que potestis, etc., diversimode sunt 
pennata in alis: quia mortales adhuc non sunt confirmati; ideo 
ale, sive penne, eorum, sunt diverse inter velle et posse, quia 
velle est maius quam posse. 

	|82-84.~  Unde ego, qui sum mortalis, me sentio in ista 
[in]equalitate (quia plus volo quam possim: volens vobis 
regratiari, non habeo posse ad regratiandum tantum quantum habeo 
velle); ideo non regratior (supple cum posse, sed bene cum 
velle), nisi corde, paterne feste, idest festivitati, vel paterno 
caripendio. 

	|85-87.~  Bene supplico ego tibi, vive topati (topatius est
unus lapis pretiosus, valde vivax et ardens), quod istud iocale,
idest istam stellam Martis, vel istam Crucem, ingemmas, idest ornas
sicut gemma ornat annulum, ad hoc ut me facias de tuo nomine 
satiatum, idest nomen tuum manifestes, quod scire desidero. 

	|88-90.~  O frons mea, in qua ego michi complacui.  O
fronde mia, in che compiace[m]mi~: hec est tertia pars huius
capituli in qua anima ista pandit se et conditionem civitatis
Florentie.  Nota quod, sicut dictum est in uno preambulo in
Inferno, domus domini Cacciaguide, primitus et tempore suo,
dicebatur de Helyseis; et iste dominus Cacciaguida accepit in
uxorem unam nobilem mulierem de Ferraria, nata et oriunda de domo
Aldigheriorum de Ferraria, ex qua ipse genuit unum filium, quem
mater ob reverentiam domus sue voluit vocare Aldigherium.  Hic fuit
unus superbus homo; et licet haberet patruos, voluit tamen quod
omnes descendentes ab ipso dicerentur de Aldigheriis, et mutavit
nomen domus de Helyseis in nomen de Aldigheriis.  Hic Aldigherius,
filius domini Cacciaguide, fuit proavus Dantis.  Dicit igitur
Cacciaguida Danti: O frons mea, idest ramus meus, in qua michi 
complacui, solum expectando, ego fui tua radix.  Tale principium, 
respondendo, michi fecit. 

	|91-96.~  Postea michi dixit: Ille a quo dicitur tua
cognatio, scilicet de Aldigheriis, et qui centum annis et pluribus
gyravit montem, scilicet Purgatorii, in prima cornice (prima cornix
in Purgatorio est circulus, in quo purgantur superbi, qui habent,
ut fuit dictum in quarto capitulo Purgatorii, portare saxa super 
colla secundum superbiam quam habuerunt in mundo presenti.  Modo 
filius istius militis domini Cacciaguide, vocatus Aldagerius, 
fuit valde superbus; et quia penituit eum peccatorum suorum, ivit 
ad Purgatorium, et ibi in circulo peccatorum portavit saxum iam 
per centum annos et amplius: et ideo Dantes cum suis orationibus 
debet eum iuvare, tam orationibus quam aliis suffragiis, quibus 
subvenitur hiis qui sunt in Purgatorio), meus filius fuit, et 
tuus proavus fuit; bene convenit, idest oportet, quod longam 
faticam, idest laborem, scilicet quo portat saxum, tu illi 
abbrevies cum operibus tuis scilicet, suffragiis scilicet. 

	|97-99.~  Florentia, intra circulum antiquum, unde ipsa
capit, idest sumit, adhuc tertiam et nonam, scilicet horas
canonicas, stabat in pace, sobria et pudica.  Nota quod civitas
florentina est aucta et dilatata duabus vicibus, et habet modo
muros tam pulchros in circum; sed quando erat multo minor, etiam
habebat muros in circum, et adhuc sunt alique partes murorum
antiquorum.  Super unam partem muri antiqui est una ecclesia Sancti
Stephani, in qua valde ordinate, tempore auctoris, pulsabatur ad
matutinum, ad tertias, ad nonas, ad vesperas, et a sono istius
campane quasi omnes cives sumebant horas canonicas.  Tunc Florentia
minor erat, sed magis pacifice vivebant cives quam nunc faciant. 
Et est illa ecclesia Sancti Stephani in circulo secundo.  Tunc
cives vivebant sobrie et pudice, fugiebant superfluitates, tam
homines quam mulieres. 

	|100-102.~  Non habebat catenellam, non coronam (omnia hec
sunt ornamenta mulierum: catenelle fiunt de argento, quas moderno 
tempore portant mulieres ad collum; de corona est satis notum: 
non portabant tunc mulieres in Florentia coronas ad instar 
reginarum, sicut modo faciunt), non dominas comitissas (nam 
moderno tempore uxores carpentariorum, sartorum, portant coronas 
et videntur comitisse, et tunc dicuntur domine contessate, idest 
comitisse facte), non zonas que essent ad videndum plusquam 
persona, idest non habebant mulieres ornamenta plusquam deceret, 
et plusquam status ipsarum requireret. 

	|103-105.~  Non faciebat, nascendo, adhuc pauram, idest
pavorem, filia patri, quia tempus [et] dotes non fugiebant hinc et
inde mensuram.  Tunc debantur dotes ad plus ducentorum florenorum; 
maritabantur puelle viginti annorum, vel decem et octo annorum ad 
minus.  Modo dantur dotes mille florenorum et duorum millium; 
dantur viris novem annorum et decem aut undecim: ita quod mensura 
temporis et numerus denariorum non erat nimis excellens, et ideo 
patres non curabant, nec debebant, si nascebatur filia femina; 
modo propter excessivas dotes, quam cito filia est nata, incutit 
timorem patribus. 

	|106-108.~  Non habebat, scilicet Florentia, domos familiis
vacuas (quia quilibet contentabatur de communi domo: modo quilibet
vult habere palatium, ita quod domus sunt ita magne, quod sunt
veluti vacue propter magnitudinem domorum et paucitatem
habitantium); non venerat illuc, idest in Florentia, adhuc
Sardanapalus ad monstrandum quidquid in camera potest, monstrari
supple.  Sardanapalus fuit ultimus rex Assiriorum, homo
inhonestissimus, vitiosissimus, femineus: stabat in cameris cum
multitudine mulierum, et omnia muliebria faciebat.  Vere camere in
Florentia sunt excellentiores, credo, de mundo, cum ornamentis
quasi incredibilibus.  Modo filia ciardonis, vadit veluti una 
comitissa.  Modo est una domus in tanto spatio ubi solebant stare 
octo vel decem familie. 

	|109-111.~  Non erat adhuc Mons Malus victus a vestro
Ucillatoio, qui sicut est victus in ascensu, ita erit in descensu. 
Nota quod Mons Malus est collis bene altus prope Romam per octo
milliaria; de quo monte, qui per illam viam vadunt Romam, incipiunt
videre et videntur edificia romana.  Ucillatoio est unus mons prope
Florentiam per septem milliaria vel circa, per viam per quam itur 
Bononiam.  Modo venientes de Bononia, quando sunt in illo monte, 
scilicet Ucellatoio, vident Florentiam et eius edificia magna et 
maxima.  Modo vult dicere auctor, quod Mons Malus, de quo 
videntur edificia Romana, est victus a monte Ucillatoio, quia de 
monte Ucillatoio videntur edificia pulchriora et maiora in 
Florentia, quam de Monte Malo in Roma. 

	|112-114.~  Iam incipit narrare de sobrietate civium
nobilium antiquorum civitatis florentine, quorum unus fuit
Bellanzon Berti; fuit miles, prudens homo et sobrius.  Bellanzon
Berti vidi ego ire cintum de coreo et osse, quia habebat zonam de
coreo et osse (cum ibi modo cives Florentini portent zonam de
serico, cum argento, perlis, et auro), et venire a speculo, sive
redire, dominam, scilicet uxorem, suam, sine visu picto, quia non 
utebatur istis lisciviis, sive aquis, sive aliis rebus, ad 
faciendum faciem pulchram ultra cursum nature. 

	|115-117.~  Et vidi illum de Nerlis et illum et Vechio
(isti erant de nobilibus domibus Florentie) esse contentos pelle
discooperta (quia portabant pelles non cum scarleto et panno
serico), et suas dominas, idest uxores, fuso et penso, supple esse
contentas.  Fusum et pensum instrumenta sunt ad filandum, etc. 

	|118-120.~  O fortunatas, scilicet dico ego, mulieres
florentinas! tunc quelibet erat certa de sua sepultura, adhuc nulla
erat per Frantiam in lecto deserta.  Hoc dicit, quia tunc
florentini cives non sic discurrebant per mundum: modo vadunt per
mundum, ducunt uxores suas secum, quas aliquando relinquunt in
Frantia, aliquando in aliis partibus, et multe ignorant suam
sepulturam; sed tunc quelibet sciebat se morituram in sua civitate.

	|121-126.~  Una, scilicet mulier florentina, vigilabat vel
studebat ad studium cune, et consolando, scilicet filium in
cunabulis, utebatur ydiomathe quo prius patres et matres alludunt, 
trastullant; alia trahendo colo comam, idest filando,
confabulabatur cum sua familia de Troyanis, et de Fiesolis et de 
Roma.  Fiesole fuit una civitas posita super montem prope 
Florentiam per unum miliare, de qua, destructa per Romanos, facta 
fuit una pars Florentie. 

	|127-129.~  Fuisset tunc tentum, idest reputatum, tale
mirum una Cianguella et unus Lapus Saltarellus, quale esset nunc 
Cincinnatus et Cornelia.  Cianguella fuit mulier florentina valde 
vana, de domo de la Thosa, nobili domo de Florentia: fuit nupta 
in civitate Ymole: fuit enim lasciva.  Lapus Saltarellus fuit 
unus iudex tempore Dantis, qui fecit multas baractarias et multum 
fuit adversarius auctori.  Cincinnatus fuit ille notabilis homo 
romanus, qui fuit inventus commedere in mensa ferrea, qui fuit 
dictator Reipublice, etc., de quo dictum fuit in capitulo sexto 
huius Paradisi {comm.~ vv. 43-45; 46-48}.  Cornelia fuit una
notabilissima, pudicissima, mulier nobilis, filia magni Scipionis,
mater Graccorum, de quibus Graccis etiam dictum fuit in capitulo
sext{o} huius Paradisi {?}. 

	|130-135.~  In tam quieto et tam pulchro vivere civium, et
tam fida civilitate, et in tam dulci hospitio, Maria me dedit
vocata in altis clamoribus (quia quando mater ipsius domini
Cacciaguide pariebat eum, in altis clamoribus invocabat Mariam,
scilicet matrem Iesu Christi), et in vestro antiquo Baptisterio,
idest Sancto Ioanne, ubi antiquum Baptisterium est, simul fui 
Christianus et Cacciaguida.  Quia dum puer baptizatur et fit 
christianus, nomen sibi imponitur: sic evenit isti. 

	|136-138.~  Morontus fuit meus frater, et Helyseus; me uxor
venit ad me de valle Padi, idest de Ferraria, quia nulla civitas
est, circa Padum, ita circumdata a Pado, sicut Ferraria.  Uxor de 
Aldigheriis fuit: ex illa natus fuit Aldigerius, et inde cognomen 
tuum factum fuit ab illo Aldigerio. 

	|139-141.~  Postea secutus fui imperatorem Conradum, et
ipse me cinxit de sua militia (quia fecit eum militem): tantum pro
bono operari deveni sibi gratus.  Nota quod iste dominus
Cacciaguida fuit strenuus homo in armis, stetit cum Imperatore
Conrado, qui Imperator videns strenuitatem eius fecit eum militem. 

	|142-144.~  Retro ipsum, idest secutus sum ipsum; ivi
contra iniquitatem illius legis, scilicet Sarracenorum, cuius,
scilicet legis, populus usurpat, propter culpam pastorum, scilicet 
Ecclesie, vestram iustitiam, idest Terram Sanctam, que iuste 
deberet esse nostra; sed non est nostra propter defectum 
pastorum, et maxime Pape, qui faciebat guerram cum Christianis, 
et negligebat guerram cum Sarracenis. 

	|145-148.~  Ibi, scilicet inter Sarracenos, fui ego ab illa
gente turpi, scilicet Sarracenorum, disvilippatus, idest
dissolutus, a mundo fallaci, cuius, scilicet mundi, amor multas
animas deturpat (nam amor mundanus multas animas facit perdere), et
veni a martyrio ad istam pacem.  Iste dominus Cacciaguida fuit
martyr, qui inter Sarracenos mortem sustinuit pro fide Christi,
etc. 

	|SUMMARIUM.~  In nono capitulo, quod incipit: ^Postquam
Karolus tuus~, auctor prosequitur adhuc de aliquibus spiritibus
beatificatis in ista spera Veneris, apostrophando tamen ad pulchram
Clementiam, scilicet ad uxorem istius Karoli, de quo dictum fuit in
capitulo precedenti, que fuit filia Rodolphi Imperatoris, et fuit
vocata Clementia.  Et dicit: Postquam Karolus tuus, scilicet
maritus, o pulchra Clementia, narravit michi deceptiones, quas
recipere debebat semen tuum, michi subiunxit, quod ego tacerem. 
Verba sunt auctoris.  Demum autem auctor invenit in ista spera
Veneris animam domine Cunitie, sororis Ezerrini de Romano, que
domina Cunitia fuit valde venerea; et narrat auctori multa mala 
superventura super civitatibus Vincentie, Padue, Trivisii et 
Feltri, que sunt civitates in Marchia Trivisina.  Et hec mala 
futura asserit ista domina Cunitia videre in speculis angelicis 
ordinis Tronorum.  In isto eodem capitulo auctor invenit alium 
spiritum, scilicet animam domini Fulchi de Marsilia, qui fuit 
valde venereus homo, qui describit auctori totum mare 
Mediterraneum, quod incipit in occidente apud montem Guibaltar, 
et in longum distenditur usque ad meridiem prope Hierusalem per 
trigintasex milliaria.  Quod mare habet duo lictora, quorum unum 
incipiens in occidente, tendit ad orientem per meridiem; quod 
lictus habitatur per Sarracenos: aliud lictus incipit in 
occidente et tendit ad orientem per septemptrionem; quod lictus 
habitatur per Christianos.  Hoc lictus continet partem Hispanie, 
demum regnum Arragonie, demum comitatum Provintie, demum 
territorium Ianuense, demum territorium Tuscie, demum territorium 
Romanum, demum territorium regni Cicilie, demum descendit ad 
Gretiam usque ad meridiem, finiendo.  Et in isto eodem capitulo 
auctor invenit animam Raab meretricis, que suscepit in domo sua 
et abscondit exploratores missos per Moysen de campestribus Mohab 
in terram promissionis in civitate Yerico.  Hec fuit prima 
persona, que de terra Palestina dedit auxilium filiis Israel ad 
acquirendum terram promissionis, etc.  Ista mulier fuit valde 
venerea, unde Sacra Scriptura nominat eam meretricem.  Hec est in 
spera Veneris, que stella influit amorem carnalem et forte etiam 
spiritualem; ita quod illi, qui sub isto planeta nascuntur, sunt 
naturaliter venerei, amorosi, etc. 

	|Proemio.~  ^Postquam Karolus tuus, o pulchra Clementia. 
Dappoi Carolo tuo, bella Clementia~: istud est nonum capitulum
huius Paradisi, in quo auctor prosequitur de aliquibus spiritibus 
collocatis adhuc in ista spera Veneris.  Quod potest dividi in 
quatuor partes.  In quarum prima auctor, continuando dicta 
dicendis, introducit unam animam, que pandit se sibi et multa 
dicit de sua parentela. 

In secunda parte, que incipit ibi: 

     Et hoc non cogitat turba presens; 
     Et ci@o non pensa la turba presente, 

illa anima tractat multa de Provintia, unde ipsa oriunda fuit. 

In tertia parte, que incipit ibi: 

     Alia letitia que michi erat iam nota; 
     L'altra letitia che m'era gi@a nota, 

auctor tractat de una alia anima, que sibi fuit nota in presenti 
vita. 

In quarta parte, que incipit ibi: 

     Sed ad hoc ut omnes tuas voluntates; 
     Ma perch
 tutte le tue voglie, 

auctor ponit unam animam antiquam in ista spera Veneris, de qua 
Sacra Scriptura facit mentionem. 

	|1-6.~  Primo igitur auctor continuat dicta dicendis, a
primo, apostrophando ad Karolum Martello, cum quo loquebatur diu. 
Pro intelligenda tamen littera, notandum est quod iste Karolus 
Martello, ut dictum est, fuit filius Karoli Ciocti, germanus 
Sancti Lodovici et Ruberti regis.  Et iste Karolus fuit 
primogenitus, Sanctus Ludovicus fuit secundus genitus, Robertus 
fuit tertius genitus.  Iste Karolus habuit uxorem, nomine 
Clementiam, filiam Rodolphi Imperatoris, filii Alberti, ex qua 
genuit filios: sed moriebatur ante patrem suum Karolum, scilicet 
Cioctum; et primogenitus eius Karoli Martello debebat esse rex, 
quia erat primogenitus primogeniti.  Sed mortuo Karolo Ciocto, 
videns Rubertus tertius genitus, quod Sanctus Lodovicus, ad quem 
spectasset regnum citius quam ipsi Ruberto, [intravit Ordinem 
Minorum], et videns quod nepos suus, filius Karoli Martello, ad 
quem de iure spectabat regnum Cicilie et Ungarie, erat puer, 
decepit puerum et recepit coronam pro se in regno Cicilie, et 
puer nunquam habuit tale regnum, bene habuit regnum Ungarie.  Et 
ille filius Karoli ivit ad Ungariam, et fuit pater illius boni 
regis Ludovici, penultimi regis Ungarie, et regis Andree, qui 
fuit rex Cicilie et maritus domine Ioanne, quem ipsa domina 
Ioanna fecit suspendi in castro civitatis Adverse, sive adversane 
civitatis; quam mortem frater suus rex Ludovicus, rex Ungarie, 
mirabiliter vindicavit.  Iste rex Ludovicus fuit pater domine 
Marie, que fuit uxor et coniux istius inclitissimi et 
invictissimi principis et domini, domini Sigismundi, De[i] gratia 
Romanorum regis et Cesaris semper Augusti ac Ungarie regis; quod 
Ungarie regnum ipse adeptus est propter illam illustrissimam 
dominam Mariam predictam, etc.  Nunc iste Karolus Martello 
conqueritur de deceptione facta filio suo per regem Rubertum, qui 
sibi abstulit regnum fraudolenter, prophetans mala futura 
imminere ipsi regi Ruberto.  Et sic evenerunt.  Nam rex Rubertus 
non habuit nisi unum filium, nomine Karolum, virum utique maxime 
virtutis, qui no[n] habuit nisi duas filias, scilicet dominam 
Ioannam primam et Mariam dominam; et mortuus est iste Karolus 
filius regis Ruberti ante patrem, remanentibus istis duabus suis 
neptibus et filiabus filii sui Karoli, qui fuit dux Calabrie. 
Veniens ad mortem ipse rex Rubertus, videns se non habere filium, 
et memor iniurie et deceptionis quas intulerat nepoti suo regi 
Ungarie, ordinavit quod istarum duarum suarum neptium prima 
remaneret Neapolim regina Cicilie, et secundus genitus nepotis 
sui regis, scilicet Andreas, esset maritus suus et coronaretur 
rex Cicilie, et secunda sua neptis esset uxor primogeniti nepotis 
sui, scilicet Ludovici, qui fuit penultimus rex Ungarie, de quo 
dictum est.  Andreas venit de Ungaria in regnum Cicilie, et 
desponsavit reginam Ioannam, et fuit coronatus, et habuit ex ea 
filium, et stetit duobus annis Neapolim.  Tandem, dyabolo 
suggerente, regina Ioanna, uxor eius, fecit una nocte suspendi in 
castro Adversano eum cum uno laqueo siricino.  Ad cuius mortem 
vindicandam venit germanus suus, rex Ungarie, rex Ludovicus, et 
intravit regnum, et fecit magnam stragem hominum et maximam 
vindictam.  Et regina Ioanna fugit a facie eius, et ivit in 
Provintiam.  Hec omnia mala venerunt propter illam deceptionem, 
quam fecit rex Rubertus isti filio Karoli Martello, de quo dictum 
est, et de quo apostrophat auctor ad Clementiam, uxorem eiusdem 
Karoli Martello, dicens: Postquam Karolus tuus, maritus, o 
pulchra Clementia, me clarificavit, scilicet de dubiis 
suprascriptis, michi narravit inganna, idest deceptiones, 
scilicet, quas recipere debebat suum semen (quia rex Rubertus 
decepit suum semen, scilicet filium); sed dixit: Tace et permicte 
ut volvantur anni.  Sic quia ego non possum dicere, nisi quod 
planctus iustus veniet retro vestra dampna; idest quod Rubertus 
morietur sine prole, et regnum Cicilie pro vindicta regis Andree 
desolabitur. 

	|7-9.~  Iam auctor vult venire ad aliam materiam; ideo
dicit: Et iam vita illius, scilicet Karoli Martello, luminis
sancti, conversa erat ad solem, idest ad Deum, qui ipsum replet,
idest satiat, sicut illud bonum, scilicet summum, quod omni rei est
tantum, idest sufficiens. 

	|10-12.~  Modo auctor exclamat ad homines, qui se avertunt
a Deo, et convertunt se ad bona mundi vana, dicens: Ay, anime
ingrate, et facture impie, que a tali bono, scilicet summo Deo,
torquetis, idest divertitis, corda, dirigendo in vanitatem vestra
tympora! alias, tempora. 

	|13-15.~  Et ecce unus alius de illis splendoribus versus
me se fecit, idest ad me venit, et suum velle placere michi 
significabat in claritate de foris, idest externa; idest, 
perpendi sicut ipse ostendit, quod volebat michi placere. 

	|16-18.~  Oculi Beatricis, qui erant firmi super me,
scilicet quia intuebantur me fixe, sicut prius, de car assensu
(quia assenserat sibi ut loqueretur) ad meum desiderium, idest de
meo desiderio, certificatum me fecerunt; idest, in oculis Beatricis
perpendi quod ipsa erat contenta quod ego loquerer cum isto
spiritu, sicut ego desiderabam. 

	|19-21.~  De! mictas, idest reponas, meo velle (dativi
casus) cito compensum, scilicet compensationem; idest, cito mihi
subvenias, beate spiritus, dixi, [et] facias michi provam, idest 
probationem, vel experentiam, que posset in te reflectere que ego 
cogito; ut sis contentus, et ut possim tecum loqui illud quod 
percepi. 

	|22-24.~  Unde lux, que erat adhuc michi nova (quia nondum
erat adhuc sibi nota), de suo profundo, unde ipsa prius cantabat, 
sequuta est sic, scilicet loquendo, sicut ille, cui bene facere 
prodest, vel quem bene facere delectat. 

	|25-30.~  In illa parte [terre] prave Ytalice, que sedet,
idest situatur, inter Rivum Altum, idest Venetias (quia in Venetiis
est unum canale, quod est principalius totius civitatis, et 
vocatur Rivus Altus), et fontes Brente (Brenta est unus fluvius, 
qui fluit iuxta Paduam et etiam in parte per Paduam) et Piave 
(Piava est unum magnum flumen, quod fluit inter Castrum Francum 
et Tervisium, alio nomine vocatur Prava), elevatur unus collis, 
et non surgit multum alte, qui[a] est satis humilis collis, unde 
descendit iam una facella, imo fax magna, que fecit unum grandem 
insultum contrate, imo maximum.  Notandum est, pro intelligentia 
istus littere, quod in territorio Tervisino unus collis est, 
super quo fuit unum castrum et adhuc est, quod vocatur Romanum, 
in quo castro de uno patre et de una matre nascebantur Ezzerinus 
et Albertus et Cunitia femina.  Albertus fuit homo malus, 
luxuriosus, malus homo, porcus; et tenebat dominium suum in 
Tervisio; qui propter iniquitates suas fuit interfectus cum tota 
familia sua.  Ista Cunizzia, sive Cunitia, fuit una luxuriosa 
mulier et inhonesta, et maxime luxuriabatur cum Sordello 
Mantuano, ut dictum fuit in Purgatorio, capitulo quinto. 
Ezzerinus fuit pessimus homo, tyrampnus pessimus; fuit magnus in 
Marchia Tervisina, fuit dominus Tervisi, Padue, Mantue, Brixie; 
et ausus fuit velle dominare in Mediolano, et ivit ut intraret 
dominium: non potuit obtinere; sed rediens, captus fuit et 
trucidatus viliter.  Iste fuit maximus homicida, effusor 
sanguinis; plusquam quinquaginta millia hominum interfecit; in 
una die fecit interfici duodecim milia hominum Paduanorum; fecit 
maximas crudelitates in Verona; omnes illos nobiles de Montechie, 
qui introduxerunt eum in Veronam et fecerunt eum dominum Verone, 
fecit comburi; multas villas et domos, et in ipsis homines, 
mulieres, parvulos, fecit cremari.  Iste Ezzerinus fuit illa 
facella, que fecit patrie, sive contrate, magnum insultum. 

	|31-36.~  De una radice nascebar ego et ipsa; Cunitia fui
vocata, et hic refulgeo, quia me vicit lumen istius stelle, idest 
influentia, quia me veneream fecit.  Sed lete michi ipsi indulgeo 
causam meae sortis, idest quod sim hic propter vitium venereum in 
ipsa stella, et non michi nocet, idest me non vexat; quod 
appareret, forsan, forte, idest mirum, vulgo vestro, quia mirum 
videtur quomodo non verecundetur de vitio luxurie, in quo fui[t] 
involuta. 

	|37-42.~  Iam vadit auctor ad tractandum de alia anima,
mediante Cunizza.  De ista luculenta, idest lucente, et
cara ^gioia~, idest iucunditate, vel gaudio, vel iocali de nostro
celo, que, scilicet |gioia~, michi plus appropinquat (ista anima
erat anima domini Fulchi de Marsilia), grandis fama remansit, et,
priusquam quod moriatur, idest deficiat, eius fama, iste centesimus
annus (ille erat annus centesimus, in quo auctor fecit istum
librum, quia fuit annus iubileus, ut fuit sepe dictum) adhuc 
quinquuplatur, idest erunt quingenti anni.  Videas, idest 
considera, si homo fieri debet, idest deberet, excellens in 
operibus virtuosis, ita quod aliam vitam, idest famam longam,
que est alia vita, prima, scilicet vita presens, relinquat. 
Idest, homo deberet ita bene, ita virtuose, vivere in vita 
presenti, ut post hanc vitam, bonam haberet famam et longam. 

	|43-45.  Et hec non cogitat turba presens.  E cio non pensa
la turba presente~: hec est secunda pars huius capituli, in qua 
Cunizza multa narrat de tota provincia sua, unde fuit oriunda. 
Et primo describit terminos et confines inter quos est illa 
provincia, scilicet Marchia Tervisina.  Nota quod sunt duo 
flumina, quorum unus vocatur Adex, vel Adige, quod descendit 
desuper Marcham, et etiam Bolzanum, et fluit per Tridentum, et 
vadens Veronam, fluens per medium civitatis Verone, intrat mare 
Adriaticum prope Venetias per triginta milliaria, ad fauces que 
vocantur Fosen; aliud flumen vocatur Tagliamentum, quod est in 
introytu Fori Iulii.  Modo ista flumina continent Marchiam 
Tervisinam tamquam duo confines.  Infra ista, duo flumina sunt, 
[et] duo alia flumina, ita magna, sicut sunt ista: scilicet 
Scillum, et transit et fluit per Tervisium; Brenta, que fluit per 
Paduam; Bacchiglione, quod fluit prope Vincentiam; Piava, sive 
Prava, [quod] fluit inter Castrum Francum et Tervisium.  Modo 
tota Marchia Tervisina continetur ex parte occidentis inter 
Adicem, sive Adice, et inter Tagliamentum ex parte occidentis: et 
quasi totam conquassavit iste maledictus Ezzerinus (nomen 
proprium est), sanguinem effundendo humanum, interficiendo 
homines, comburendo villas, depopulando civitates.  Erat iam 
mortuus; et tamen non penitet homines et habitatores illius 
patrie malorum operum suorum, nec corriguntur a vitiis suis: et 
quia non corriguntur, ista Cunitia, sive Cunizza, prophetat adhuc 
mala eis imminere, et inter alia mala predicit de aliis tribus 
malis maximis imminentibus, uno super Padua, alio super Tervisio, 
alio super Feltro.  Super Padua supervenit tale malum.  Tunc 
temporis Padua regebatur ad populum; nam populus regebat 
civitatem, et habebat guerram cum domino Cane veteri, domino 
Verone et Vincentie.  Populus Paduanus habuit tractatum in 
Vincentia, de quo dominus Canis habuit notitiam.  Dum populus 
Paduanus iret versus Vincentiam pro acquirenda ipsa civitate 
Vincentie, in paludibus prope Bacchiglionem (Bacchiglio est unum 
flumen quod transit prope Vincentiam, et pars vadit per 
civitatem), dominus Canis vetus supervenit cum maximo exercitu et 
debellavit populum Paduanum, et quasi innumeri Paduani interfecti 
fuerunt in tantum, quod aqua fluvii Bacchiglioni[s] facta fuit 
rubea ex sanguine Paduanorum, sparso et effuso.  Aliud malum 
evenit super Tervisio, quod fuit tale.  Dominus Richardus de 
Camino, erat dominus Tervisii, et erat bonus homo et iustus, et 
bene dominabatur; tamen sui consortes non erant bene contenti de 
eo, propter invidiam.  Qui ordinaverunt eius mortem sic: 
reperierunt unum virum pravum, qui ludendo ad taxillos 
consumpserat omnia bona sua, nec habebat unde posset vivere, et 
erat malus, homicida.  Quo accersito, promiserunt ei bonam 
quantitatem denariorum, et partem dederunt primo et ante omnia. 
Et ipse promisit eis interficere illum dominum Richardum, dum 
luderet ad scacchos; et sic fecit.  Unde postea civitas Tervisii 
male fuit recta.  Aliud malum evenit in Feltro.  Ibi erat 
episcopus unus qui dominabatur in civitate, tam in spiritualibus 
quam in temporalibus, natione Placentinus, de Placentia, bona 
civitate Lombardie: ut se ostenderet partialem et partisanum pro 
Ecclesia, que tunc dominabatur in civitate Ferrarie, et propter 
dominium Ecclesie multi Ferrarienses erant exules et ibant per 
mundum vagabundi, et transeuntes prope Feltrum, ille episcopus 
fecit illos capi ubi illi credebant esse securi et salvi, et 
omnes erant decapitati; et tot fuerunt mortui, quod magnus lacus 
factus est de sanguine ipsorum.  Modo est unum vas in partibus 
illis, sive unum genus vasorum, cum quibus mensuratur in illis 
partibus vinum, quod vocatur bigu[n]za.  Dicit hic auctor, quod 
bene esset magna illa bigu[n]za, que posset tenere in se et 
continere totum sanguinem illorum Ferrariensum, sive de Ferraria, 
qui fuit effusus opere istius episcopi et ordinatione; quia tale 
donum sanguinis fecit ille episcopus, ut ostenderet se partialem 
Ecclesie.  Et dicit auctor, quod propter simile crimen non fuit 
quisque positus in Malta.  Sciendum quod in lacu Bulseni est una 
turris in aqua, que vocatur turris Malte, in qua solebant poni 
sacerdotes, qui erant digni morte, ut punirentur; et nonnisi 
sacerdotes, qui excessive commiserunt mala, ibi ponebantur, Quasi 
dicat auctor: Nullus sacerdos unquam melius meruit poni in Malta, 
sive in turri Malte, sicut fecit et meruit iste episcopus Feltri. 
Dicit tamen Cunitia, sive Cunizza, quod talia dona, que fecit 
iste episcopus, sunt conformia habitatoribus patrie; ita quod, 
licet illa provincia Marchie Tervisie fuerit passa tot mala ab 
Ezzerino tam crudeli tyrampno, adhuc gentes non emendabant se a 
suis vitiis; et ideo Deus permisit ista alia evenire, unde tota 
provincia vexata est.  Et hoc non cogitat turba presens: scilicet 
quod homo deberet ita bene vivere in vita presenti, ut post 
mortem remaneret bona et odorifera fama ipsius, et quod prestaret 
materiam scriptoribus faciendi bonam memoriam et eternam de ipso. 
Turba presens, scilicet habitantium in Marchia Tervisina, quam 
Tagliamentum (flumen sic dictum) et Adex (aliud flumen), ista 
duo, scilicet flumina, recludunt: nec quamquam percussa sit, 
scilicet a tyrampnide Ezzerini de Romano, germano Cunizze, hic 
loquentis, adhuc non penitet, idest malorum operum suorum. 

	|46-48.~  Iam tangitur hic primum malum, quod post
tyrampnidem Ezzerini evenit civitati Paduane.  Sed cito erit, idest
eveniet, quod Padua ad paludem mutabit aquam, idest sanguis
Paduanorum effusus, de colore aqueo in colorem sanguineum (|aquam~:
scilicet fluvii Bacchiglionis, que aqua balneat Vincentiam, que
aqua fluit per civitatem Vincentie), ut sint, idest quia sunt, ad
suum debitum gentes crude; idest, quia bene merentur talia pati, 
quoniam crudeles sunt. 

	|49-51.~  Modo tangit Cunitia aliud malum, quod evenit
super Tervisio, scilicet mortem domini Ricchardi.  Et ubi Sillus et
Cagnanus assotiantur (ista sunt duo flumina, scilicet Scillus et 
Cagnanus, qui se coniungunt in civitate Tervisii, intra menia), 
talis dominatur, scilicet dominus Ricchardus Camino, et vadit cum 
capite alto, scilicet ut dominus, quod iam pro eo capiendo, sive 
carpiendo, fit rete, idest ordinatur mors sua per suos consortes, 
in quibus confidebat. 

	|52-54.~  Nunc tangit aliud malum, commissum per episcopum 
Feltrensem.  Planget Feltrum (idest illa civitas sic dicta, quia 
multa mala passa est illa terra propter hoc) adhuc diffaltam, 
idest defectum, impii sui pastoris, qui erit terribilis, idest 
gravis, sive incomportabilis, ita quod pro simili, scilicet 
crimine, non intratum fuit in Malta; idest, nullus sacerdos 
iustius fuit reclusus in Malta, sicut deberet poni iste pastor 
Feltrensis. 

	|55-60.~  Nimis esset larga biguncia, idest vas ligneum ad
vinum portandum, que reciperet sanguinem ferrariensem, idest
hominum de Ferraria, et fessus qui illum, scilicet sanguinem,
ponderaret ad unciam ad unciam, idest unciatim (adverbialiter),
quem, scilicet sanguinem, donabit iste presbiter curialis (ironica
loquutio), ut monstraret se partialem, scilicet de parte Ecclesie;
et talia dona conformia erunt vite, idest modo vivendi, regionis,
scilicet illius, vel contrate. 

	|61-63.~  Posset nam quis dicere: Domina Cunitia, unde scis
tu hec, que tu narras ita audacter? Respondit: Superius, scilicet
in celo empyreo, sunt specula, vos dicitis Tronos (sunt unus ordo 
angelorum), unde, idest a quibus, refulget nobis Deus iudicans 
(officium Tronorum est iudicare), ita quod isti sermones nobis 
apparent boni; idest, bonum est quod tales sermones dicantur ad 
correctionem hominum. 

	|64-66.~  Hic tacuit, idest non plura dixit, Cunitia; et
fecit michi signum quod esset ad aliud conversus, scilicet ille 
spiritus, propter rotam, vel per rotam, idest in turba, euntem 
circulariter, in quam se misit, idest in quam intravit, sicut 
erat ante. 

	|67-69.  Alia letitia, que michi erat iam nota.  L'altra
letitia che m'era gi@a nota~: hec est tertia pars huius capituli, in
qua auctor tractate de una alia anima venerea.  Iste spiritus fuit 
spiritus unius nobilis viri de Marsilia, qui vocabatur dominus 
Fulchus de Marsilia.  Fuit letus homo, loquebatur bene in 
rithymis, fuit totus venereus, liberalis et curialis homo, amicus 
et notus auctori et sotius.  Qui interrogatus ab auctore quis 
esset, quia propter splendorem suum auctor non recognoscebat eum, 
et ille volens satisfacere auctori et declarare quis esset, facit 
longum processum, ut patebit.  Et ad hoc intelligendum, oportet 
hic describere mare Mediterraneum.  Unde notandum quod in 
Hispania prope montem Guibeltarem, mare Oceanum intrat inter 
istum montem dictum Guibeltar et Barbariam, et vocatur iste locus 
Strictum Sibilie, quia ibi de propinquo est civitas Sibilie, que 
est maxima civitas regni Castelle.  Istud strictum, quod est 
inter Hispaniam, ex una parte christianitatis, et ex alia parte 
est inter Barbariam, ampliatur et facit lictora discordantia: 
quia lictus barbaricum tendit versus meridiem usque ad 
Carthaginem, demum vadit versus ad Alexandriam, et sic tendit 
versus orientem, quousque vadit ad partes Hierusalem; et ex parte 
nostra tendit per Hispaniam, cuius lictus est, super regnum 
Granate in Marica et in Mylecha, venit super regnum Cathalonie, 
venit postea super Provintiam, gradiens super Ianuam, Romam, 
Gaietam, Neapolim, demum Calabriam, demum in Archadiam, in 
Gretiam, et ibi vocatur mare tale Archipelagus propter 
multitudinem insularum; demum ad caput Malium, et ibi reperitur 
Strictum Romanie, unde itur ad mare Maurum, et sic tendit versus 
orientem.  Modo mare inter ista duo lictora vocatur mare 
Mediterraneum, quia dividit terram habitabilem per medium, ut 
bene patet in mappa mundi.  Dicuntur discordia lictora istius 
maris, quia ex una parte est Christianitas, et ex altera est 
Sarracenia.  Istud mare ergo ab occidente vadit versus orientem; 
et preter mare Oceanum, quod totam terram ing{ir}landat, idest 
circuit, istud est maius mare mundi, scilicet Mediterraneum.  Or, 
modo, in lictore Christianitatis et in partibus Provintie, est 
una civitas, vocata Marsilia, que stat ex opposito civitati 
Bugie, que in alio lictore Barbarie sita est, et quasi quando 
esset serenitas et claritas in aiere, de montibus Marsilie 
videretur Bugia in lictore Barbarie.  Et iste due civitates, 
scilicet Marsilia ex parte Christianitatis, et Bugia ex parte 
Sarracenorum, habent eumdem casum, et eumdem ortum, scilicet 
solis.  Istud mare, scilicet Mediterraneum, auctor vocat vallem, 
et dicit ipsam maximam esse vallem preter mare Oceanum.  Modo 
describit auctor Marsiliam, magis de propinquo a duobus 
fluminibus, scilicet ab Ebro (Ebrus est flumen in Provintia prope 
Marsiliam ex parte occidentis) et a Magra, sive Macra.  Macra est 
flumen prope Lunim, sive Sarzanam, quod flumen dividit Tusciam a 
territorio Ianuensi prope Portum Veneris.  De Marsilia confitetur 
iste spiritus fuisse, Fulcum nomine, et totum venereum; et ut 
pandat et ut fateatur se valde venereum, tangit aliquas 
comparationes.  Quarum una est de Didone.  Dido, ut dictum fuit 
in quinto capitulo Inferni, fuit filia Beli, regis Tyri et 
Sydonis, in terra Palestine, uxor Sichei, soror Pigmalionis, qui 
Pigmalion interfecit Sicheum cognatum suum.  Dido fugit in Lybiam 
et fecit Carthaginem, que fuit philocapta de Enea Troyano et 
coniuncta ei, ut vult Virgilius in quarto libro Eneydos.  Qui 
Eneas habuit uxorem Creusam, filam regis Priami, ex qua genuit 
Iulium Ascanium.  Modo Dido, philocapta et coniuncta Enee, 
noiavit, idest tedium [fecit], Sicheo, qui fuerat maritus eius, 
post quem non debuit iungi alteri viro.  Fecit etiam tedium 
Creuse, que fuerat uxor Enee, qui non debebat iungi alteri 
mulieri.  Alia comparatio est de Rodopeya.  Unde notandum est, 
quod Phylade fuit regina Tracie insule, quam adamavit 
Demophontes, filius Thesei, ducis Athenarum; et rediens de bello 
Troyano, coniunctus fuit ei, scilicet Demophontes Phylade; et 
promisit ei, scilicet Phylade, ipse Demophontes, redire pro ea 
infra paucos dies.  Recedens de Tracia et vadens Athenas, 
[decepit eam]; qui cum nunquam rediens pro ea (quia accepit aliam 
uxorem), sic Phylade fuit decepta a Demophonte.  Ista Phylade 
regina Tracie, dicitur Rodopeya a quodam monte, qui est magnus 
mons in insula Tracie, et qui vocatur Rodope, sub quo monte sita 
est principalis civitas regni Tracie.  Hec Phylade fuit nimium 
accensa de amore Demophontis.  Alia comparatio de Iole, quam 
summe dilexit Alcides, idest Hercules, qui exarsit mirabiliter in 
amore Iole in tantum, quod Deyanira, uxor Herculis, dedit sibi 
camisiam, que fuerat madefacta in sanguine Nexi centauri, unde 
ipse Hercules consumptus fuit.  In Tragedia decima Senece per 
totum habetur. 

	Alia letitia, que michi erat nota, quia noverat istum 
Fulcum in vita terrena, et habuerat ipsum carum, pro cara ^coxa~, 
idest re cara, versus me fecit se, |in vista~, idest in aparentia, 
scilicet sicut perfectum balassium, in quod sol percutit. 
Balassium est lapis pretiosus, mirabiliter splendens; et si sol 
percuteret in ipsum, idest radii solares essent super ipsum, 
mirabiliter reluceret.  Et sicut fit in apparentia talis lapis 
pretiosus in radiis solaribus, tale se in apparentia se ostendit 
hic spiritus auctori. 

	|70-72.~  Propter letitiari, idest letari, ibi, scilicet in
celo, fulgur acquiritur, sicut risus hic; idest, sicut hic in terra
letitia mentis significatur per risum (dicitur enim quod risus 
est signum letitie, sicut planctus est signum tristitie: ita ibi 
in celo fulgor, egrediens de facie illorum spirituum beatorum, 
est signum letitie eorum); sed inferius, scilicet in terra, 
scilicet obscuratur (abuiatur facies hominis, si habet tristitiam 
in mente) umbra de foris, idest esterna, sicut, idest quando, 
mens est tristis. 

	|73-75.~  Deus videt totum, et tuum videre illuminatur,
idest intrat, sive penetrat, in eum, scilicet Deum, dixi ego, beate
spiritus, ita quod nihil voluntatis illius, idest nulla voluntas 
eius, Dei, tibi potest esse absconsum; idest, tu vides que Deus 
vult, intuendo in eum. 

	|76-81.~  E[r]go vox tua, que celum letificat semper cum
incantu illorum ignium piorum, idest spirituum seraphicorum, qui de
sex alis faciebant cucullam (cuculla est habitus, sive tunica, 
monachorum; Seraphim cum sex alis depingitur ab Ezechiele, primo 
capitulo), quare non satisfacit meis desideriis; idest, quare te 
michi non manifestas, qui desidero te conoscere et scire a te de 
factis tuis et conditionibus? Iam ego non expectarem tuam 
petitionem, si ego me intuarem, sicut tu immearis; idest, si ego 
essem in te, sicut [tu] es in me, idest si ego scirem quid tu 
velles, sicut tu scis et vides in me quid ego volo; vel si ego 
scirem intrinseca tua, sicut tu scis mea. 

	|82-87.~  Nunc Fulchus respondet.  Mirabili modo voluit hic
ostendere auctor, quod ipse bene scivit dispositionem maris 
Mediterranei.  Maior (hic maria valles appellat, quia, sicut de 
montibus aque descendunt ad valles, ita per flumina quasi omnes 
tendunt ad mare) vallis, idest maius mare, in quam aqua 
expandatur, inceperunt tunc sic sua verba, idest me declarare, 
idest preter vel extra illud mare, quod terram ing{ir}landat, idest
circuit, inter discordantia lictora (lictora istius maris, sive 
vallis, discordant, quia ex una parte est Christianitas, et ex 
alia Sarracenia), contra solem tantum vadit (quia incipit in 
Hispania apud montem Guibeltar et tendit versus orientem; et ire 
ab oriente in occidentem est tendere contra solem, sicut tendit 
illud mare), quod facit meridianum, scilicet iuxta Hierusalem 
(nam appropinquat ad Hierusalem per triginta sex milliaria 
ytalica, apud Giaffum sive Ioppem), ubi orizontem, idest circulum 
terminantem visum, prius facere solet; quia in Hispania, in 
occidente, ubi incipit tale mare, facit, quando sol occidit, 
orizontem.  Non vult aliud dicere, nisi quod illud mare 
Mediterraneum incipit ab occidente, invadit usque ad meridiem, 
quia Hierusalem est in meridie sine fallo. 

	|88-90.~  Illius vallis fui ego lictoranus, inter Ebrum
(flumen prope versus occidentem) et Macram (flumen prope Portum
Veneris, quod dividit Tusciam a territorio Ianuensi), qui per iter
breve dividit Ianuense, idest territorium, a Tusco. 

	|91-93.~  Ad unum occasum quasi [et] ad unum ortum Bugia,
civitas idest [in] Barbaria, sedet, et terra, unde ego fui,
scilicet Marsilia, que fecit de sanguine suo iam calidum portum. 
Exercitus navalis Cesaris pugnavit cum Marsiliensibus in portu 
Marsilie, et quasi innumeri Marsilienses fuerunt interfecti ibi 
in aqua; ut patet in Lucano. 

	|94-99.~  Fulchum me dixit, idest vocavit, illa gens, cui
fuerat notum nomen meum, et istud celum, scilicet Veneris, de me 
imprimitur, quia in eo sum collocatus, sicut ego de illo 
impressus fui, idest eius influentia me mirabiliter disposuit. 
Nam ego habui tantum de Venere, fui ita philocaptus et in tantum, 
quod plus non arsit, scilicet in amore, filia Beli, scilicet Dido 
de Carthagine, iniurando Sicheo primo suo marito, scilicet 
diligendo post mortem eius Eneam, et Creuse, scilicet prime uxori 
Enee, quam ego, quousque fuit conveniens pilo, quousque fui 
iuvenis.  Quando homo est senex, homo fit canus, et tunc plurimum 
disconvenit homini sequi Venerem. 

	|100-102.~  Nec illa Rodopeya, idest Phylis, sive Phylade,
regina Tracie dicta Rodopeya a monte Rodope, que delusa, idest 
decepta, fuit a Denophonte, scilicet filio Thesei, ducis 
Athenarum: nec Alchides, idest Hercules, Altey filius, quando 
Iolem (secunda mulier fuit quam intense amavit ipse Hercules) in 
corde habuit reclusam, non plus arserunt in amore. 

	|103-105.~  Non propter hoc hic aliquam penitet (idest, non
oportet penitere, in celo, propterea [quod] iam biberunt de Lethe,
et non recordantur peccatorum commissorum ab ipsis, et ideo neminem
eorum penitet hic), sed hic est risus, non culpe, que ad mentem 
non revertitur, sed valoris qui ordinat [et] providet; idest, 
influentie Veneris, in aliis actibus, quia Venus facit homines 
placidos, benignos, liberales.  Iste planeta est necessarius 
propter conservationem specierum per actos venereos. 

	|106-108.~  Hic respicitur in artem, que est ornata cum
tanto effectu, idest influentia Veneris, et discernitur bonum,
quia, scilicet per influentiam planetarum, mundus inferior ad illum
superiorem reducitur, quia fit mundus inferior superiori 
conformis, per conservationem et perpetuationem. 

	|109-111.  Sed adhuc ut omnes tuas voluntales.  Ma perch@e
tutte le tue voglie~: hec est quarta pars huius capituli, in qua
auctor tractat de una anima antiqua.  Hec est anima Raab
meretricis.  Sciendum est quod, quando Moyses, qui fuit dux populi
Dei, conducens eum de Egipto per desertum quadraginta annis, quando
appropinquavit ad montem Nebo, misit in terram promissionis duos 
exploratores bonos, scilicet Iosue et Caleph: qui intrantes primo 
civitatem in Ierico, venerunt ad domum istius Raab, que erat 
meretrix, saltem tabernaria, sive hospitissa.  Ipsa recepit eos 
gratanter.  Hoc fuit nuntiatum regi Ierico, qui subito misit 
nuntios, ut isti caperenter.  Pervenientes nuntii regis ad domum 
Raab, dixerunt: Exploratores ubi sunt, quos tu habuisti in domo? 
Illa absconderat eos in solario, et cooperuerat eos lino et 
stuppa.  Quibus respondit Raab: Bene fuerunt hic, sed confestim 
iam iam recesserunt: ego non novi illos pro exploratoribus: si 
fueritis sequuti eos, vos eos capietis.  Subito recedentes inde, 
venerunt ad portam civitatis, et sequuti sunt magnam viam, 
credentes apprehendere eos.  Ista Raab dixit Iosue et Caleph: 
Ecce salvavi vos: constat michi quod venietis et obsidetis nos: 
et cito habebitis, quia iam timor incubuit vere super nos omnes. 
Iuretis michi per Deum vestrum, quod me et domum meam salvabitis. 
Quod et ipsi fecerunt.  Ista vero de nocte dimisit eos per 
fenestram domus sue, que erat in muro civitatis, et abierunt 
salvi.  Quando postea filii Israel preliati sunt contra Ierico, 
habuerunt civitatem et succenderunt eam igni: Raab autem et domum 
eius salvaverunt, quia posuerat ad domum suum signum, quod 
dederat aut Iosue et Caleph.  Et ipsa adhesit filiis Israel: quam 
Salmon princeps inde desponsavit et accepit in uxorem, ex qua 
genuit Boz; Boz autem Obeth ex Ruth; Obeth autem genuit Iesse; 
Iesse autem David regem, ex cuius progenie natus est Christus, ut 
habetur Matthei primo capitulo.  Ecce quod Raab dedit consilium 
filiis Israel, salvando exploratores eorum, ad vincendum terram 
promissionis, ad quam modicum respiciunt et attendunt papa et 
cardinales, scilicet ad acquirendum illam.  Sed hoc malum 
procedit a florenis, quos facit Florentia, que est planta 
Luciferi.  Qui floreni sunt propter quos deviaverunt oves Christi 
et agni; qui floreni fecerunt de pastore, scilicet papa, lupum; 
propter florenos Evangelia et libri Sacre Scripture 
derelinquuntur, quia scientia Theologie non est lucrativa.  Nunc 
actenditur iuribus civilibus et canonicis, quia sunt facultates 
lucrative.  Ad hoc attendunt papa et cardinales, nihil cogitant 
de Nazareth, que est civitas in qua Christus fuit annunciatus et 
conceptus, ubi Gabriel aperuit alas.  Sed Vaticanum et alie 
partes Rome, que sunt cemiterium sanctorum Martyrum, cito 
liberabuntur ab adulterio, idest cito libere erunt a manibus pape 
Bonifacii octavi, qui adulterabatur cum Ecclesia Dei.  Sed ad hoc 
ut omnes tuas voluntates plenas tecum reportes, que sint nate in 
ista spera, procedere adhuc ultra michi convenit, idest me 
oportet.  Idest, ut de omnibus, de quibus tu scire cupis, etc. 

	|112-114.~  Tu vis scire quis sit in ista lumera, idest in
isto lumine, quod hic prope me sic scintillat, sicut radius solis
in aqua mera, idest pura et nitida. 

	|115-117.~  Nunc scias quod intra illam tranquillatur Raab
et nostro ordini sic coniunta (scilicet illius est), in summo gradu
sigillatur.  Ab isto celo, scilicet Veneris, in quo umbra, terre 
scilicet, se imprimit, quam vester mundus, idest terra, facit 
(dicunt aliqui astrologi quod umbra terre de nocte surgit in 
altum versus celum, et fit acuta et venit usque ad speram 
Veneris: utrum ista opinio sit vera aut non, non est presentis 
speculationis), priusquam alia anima de triumpho Christi fuit 
assumpta.  Bene convenit, idest decens est, eam, scilicet animam 
Raab, [dimictere] pro palma, idest victoria, in aliquo celo, alte 
victorie, quam acquisivit, scilicet Christus, cum utraque palma, 
scilicet manuum, idest cum utraque manu, quia utraque manus fuit 
crucifixa; quia ipsa favit prime glorie, idest victorie, Iosue in 
terra, scilicet, promissionis, cuius, terre scilicet, parum 
tangit Papam memoria; idest, Papa modicum recordatur de terra 
promissionis. 

	|127-132.~  Tua civitas, que illius est planta, qui prius
vertit terga suo Factori, idest Luciferi, qui prius se rebellavit
suo Factori, scilicet Deo, et cuius est invidia tantum planta
(idest Florentia est planta invidie), producit, scilicet Florentia,
et expandit maledictum florem, idest florenos, qui, scilicet 
florenus, deviavit, idest extra viam posuit, oves et agnos, ex eo 
quia fecit lupum de pastore propter istum, scilicet florenum. 

	|133-135.~  Evangelium et doctores magni, sicut sunt
Hieronimus, Augustinus, libri eorum, et Sacra Scriptura, sunt
derelicti, et solum ad Decretales scilicet actenditur, sive in
decretalibus studetur, ita quod apparet suis vivagnis (vivagnia,
Florentie, extremitates pannorum vocantur): idest, de operibus
ipsorum, qui student solum Decretales, apparet quod qualiter et
quare student. 

	|136-142.~  Ad istud intendunt, idest ad lucrativas
scientias, et ad alia lucra, papa et cardinales: non vadunt, idest
non actendunt, eorum cogitationes ad Nazareth, ubi Gabriel aperuit
alas, idest quando salutavit Virginem.  Sed Vaticanum (est illa
quarta pars navis Ecclesie Sancti Petri, que dicitur Vaticanum, ubi
sunt sepulchra summorum Pontificum) et alie partes electe, idest 
consecrate, Rome, que fuerunt cimiterium militie, idest sanctorum 
Martyrum, qui militarunt pro fide Christi, quam Petrus sequutus 
est, vel que Petrum sequuta est, cito libere erunt de adulterio. 
Idest, cito morietur papa Bonifacius, qui est adulter, etc. 
Sequitur capitulum decimum. 

	|SUMMARIUM.~  In isto duodecimo capitulo, quod incipit: ^Tam
cito sicut ultimum verbum~, auctor tractat quomodo una alia anima,
scilicet anima domini Bonaventure de Balneo Regio, commendat vitam
Sancti Dominici, et corrigit vitam Fratrum Minorum, scilicet Sancti
Francisci Ordinis, de quo Ordine fuit ipse dominus Bonaventura, 
dicens, quod quam cito finivit ultimum verbum Sanctus Thomas, tam 
cito illa mola, scilicet rota, illorum sanctorum spirituum, 
superius nominatorum, cepit se volvere, et subito una alia mola, 
sive rota, aliorum duodecim spirituum, circumcinxit primam et 
tripudiavit aliquantulum, demum resedit.  Et tunc anima domini 
Bonaventure cepit loqui, dicens: Ex quo Sanctus Thomas tantum 
bonum, et bene, dixit de meo duce, scilicet de Sancto Francisco, 
conveniens est quod ego dicam bonum de suo duce, scilicet Sancto 
Dominico.  Et incepit sic dicere, quasi sicut dixit superius 
Sanctus Thomas in capitulo Sancti Francisci, quod divina 
Providentia, que gubernat mundum, et Imperator, qui semper 
regnat, volens providere militie que stabat quasi in incerto, 
scilicet Ecclesie sancte Dei militanti, ut iret versus sponsum 
suum, scilicet Iesum Christum, ordinavit in suum favorem, 
scilicet Ecclesie, duos principes, duos pugiles, campiones, qui 
ipsam conducerent predicationibus et exemplis.  Et quia de Sancto 
Francisco, qui fuit totus seraphicus in ardore, scilicet amore 
Spiritus Sancti, dixit Sanctus Thomas; ipse Bonaventura voluit 
loqui de Sancto Dominico, qui fuit totus cherubicus in splendore 
sapientie et scientie divinalis.  Hii duo fuerunt huiusmodi 
principes et campiones pugiles, ad conducendum et manutenendum 
Ecclesiam sanctam Dei.  Tunc dominus Bonaventura describit vitam 
Beati Dominici, incipiens dicere, quod ipse fuit de Hispania, de 
regno Castelle, de diocesi Osmensi, de villa Galaroge; cuius 
anima quam cito fuit creata, tam cito fuit repleta divina virtute 
a Deo, quod existens in ventre matris, ipsam fecit prophetissam: 
quia ipsa pregnans vidit in sompniis se parere unum canem, qui 
latrans portabat unam facem accensam.  Demum, natus Sanctus 
Dominicus et baptizatus, illa una mulier que elevavit ipsum de 
sacro fonte, vidit in sompniis ipsum puerum stellam unam habere 
et gerere in fronte, que totum mundum illuminavit.  Et quia ipse 
fuit totus Domino deditus, inde evenit, non a casu sed 
dispositione divina, quod medietas nominis eius esset genitivus 
istius nominis, ^Dominus~, scilicet possessivi, quia vocatus fuit 
Dominicus, quia erat futurus adiutor ad colendum vineam Domini. 
Primus amor Sancti Dominici fuit ad amorem Iesu Christi; sepe 
fuit inventus in terra extra cunabula, non plorans, non vagiens, 
sed patienter stans.  Pater suus, nomine Felix, mater sua, nomine 
Ioanna, hii sui parentes fuerunt et gratiosi nomine et re.  In 
parvo tempore fuit factus iste Sanctus Dominicus maximus 
clericus, magnus magister in Theologia.  Iste noluit sequi iuria 
civilia aut canonica propter lucrari, sed Sacram Scripturam 
propter impetum facere in hereticos; et subito adiit ad Sedem 
Apostolicam, non propter impetrare beneficia, aut decimas 
pauperum Dei, non fortunam prime vacantis petiit a Sede 
Apostolica, sed solum licentiam predicandi fidem christianam et 
contra hereticos.  Et sic, sicut torrens, cum officio apostolico, 
scilicet predicationis, percussit hereticos; et de ipso facti 
sunt multi rivi, idest multi Fratres Predicatores, ad irrigandum 
ortum catholicum.  Demum, hiis dictis de Sancto Dominico et de 
Ordine suo, ipse dominus Bonaventura, obloquitur, et merito, de 
Fratribus Minoribus, qui multum deviaverunt ab itinere Sancti 
Francisci.  Dicit tamen quod adhuc sunt aliqui boni in Ordine 
Sancti Francisci.  Demum ultimo Sanctus Bonaventura manifestat 
multos spiritus, qui sunt secum in ista secunda rota.  Hic sunt 
Illuminatus et Augustinus (fuerunt de sotiis Sancti Francisci), 
Hugo de Sancto Victore, Petrus Mangiadorius, Petrus Hispanus, 
Chrisostomus, Nathan propheta, Anselmus et Donatus, Rabbanus et 
Abbas Ioachinus. 

	|Proemio.~  ^Quam cito ultimum verbum.  Si tosto come
l'ultima parola~: istud est decimumsecundum capitulum huius
Paradisi, in quo auctor, ex quo in capitulo precedenti introduxit
Beatum Thomam de Aquino, qui optime laudavit Sanctum Franciscum et
vitam suam atque suum Ordinem, et correxit Fratres Ordinis Sancti 
Dominici, vituperando mores Fratrum Sancti Dominici, introducit 
Beatum Bonaventuram de Balneo Regio, qui fuit Frater Minor 
Ordinis Sancti Francisci, Magister eximius in sacra pagina, fuit 
Generalis eiusdem Ordinis, demum fuit Cardinalis, [fecit] optimam 
lecturam super quatuor libros Sententiarum, fecit libellum de 
veritate Sacre Scripture, fecit Arborem de vita Christi, fecit 
etiam de vita Sancti Francisci, et multa alia volumina; qui 
laudat Sanctum Dominicum et Ordinem eius, et in fine capituli 
istius vituperat vitam malorum Fratrum Sancti Francisci, laudando 
vitam bonorum.  Dividitur autem capitulum istud in quatuor 
partes.  In quarum prima auctor ponit unam aliam coronam 
animarum, in qua est ille spiritus, qui loquitur hic. 

In secunda parte, que incipit ibi: 

     Postquam tripudium; 
     Poich
 el tripudio, 

iste spiritus, scilicet Beati Bonaventure, laudat et excellit 
vitam Sancti Dominici. 

In tertia parte, que incipit ibi: 

     Si talis fuit una rota; 
     Si tal fu l'una rota, 

spiritus predictus corrigit Fratres Minores malos et vituperat 
mores illorum. 

In quarta parte, que incipit ibi: 

     Ego sum vita Bonaventure; 
     Eo son la vita di Bonaventura, 

ille idem spiritus indicat se et suos sotios, qui sunt in ista 
secunda corona. 

	|1-6.~  In prima igitur parte auctor premictit novam aciem
animarum, que veniunt iuxta primam et cinxerunt ipsam; et utitur 
hic auctor magna arte.  Nam quia Sanctus Franciscus fuit totus 
deditus caritati et totus inflammatus amore Spiritus Sancti, sed 
fuit sine scientia; ideo auctor non curavit loqui nimis 
subtiliter in capitulo precedenti, sed loquebatur devote et 
dulciter de contemplatione divinorum.  Beatus vero Dominicus fuit 
maximus doctor et plenus scientia; ideo auctor dicit eum esse 
cherubicum.  In isto capitulo multum subtiliter loquitur et 
obscure, plus quam in precedenti capitulo.  Facto igitur fine 
narrationi Sancti Thome, subito et in instanti illa corona, in 
qua erat Sanctus Thomas de Aquino, cepit rotare et volvere se et 
canere, sicut prius fecerat, ita quod rediit ad suum exercitium: 
cessaverat enim a motu et cantu quousque Sanctus Thomas 
loquebatur.  Sed tacente ipso Sancto Thoma, rota, seu corona, 
cepit moveri et cantare; et subito supervenit alia corona, etiam 
duodecim stellarum, sicut prima, quam auctor vocat molam, quia 
circulariter movebatur ut mola.  Ideo dicit textus: Rotare cepit 
sancta mola.  Hec que cepit rotari sive moveri, erat corona 
duodecim stellarum, in qua erat Sanctus Thomas.  Quare autem et 
unde movebatur auctor vocare istos spiritus stellas?  Clarum 
potest esse, quod hoc fecit propter ea que dicit Isaias, 
scilicet: Qui ad iustitiam erudiunt alios, fulgebunt quasi stelle 
in perpetuas eternitates.  Sicut stelle lucent et illuminant, ita 
isti Doctores fulserunt, illuminaverunt Ecclesiam Sanctam Dei. 
Quare autem auctor finxerit eos rotare, idest circulariter 
moveri, ratio est quia motus circulariter factus est 
perfectissimus, et est motus celi in quo sunt.  Quare vocat eas 
animas sanctas flammas?  Hoc dicit, quia inflammati fuerunt igne 
Spiritus Sancti.  Quare fingit eos canere?  Credendum est quod hoc 
auctor fingit, ut denotet earum gaudium internum et eternum, quia 
cantare et appetitus canendi procedit a gaudio mentis.  Vult 
igitur auctor dicere in principio capituli, quod, cessante Sancto 
Thoma a locutione, subito, completo ultimo verbo, mola, sive 
corona, in qua ipse erat, cepit circulariter moveri. 

	Quam cito ultimum verbum benedicta flamma, scilicet anima
Sancti Thome de Aquino, per dicere tolsit, idest assumpsit, idest
destitit a loquendo, rotare cepit, idest circulariter moveri,
sancta molat; et in suo gyro, idest circulo, totam se non volsit,
idest convertit, idest nondum compleverat unum circulum, priusquam
alia, idest quando una alia, de gyro illam clausit, idest in circum
cinxit, et motum a motu et cantum a cantu tolsit, idest suscepit;
idest secunda corona omnino proportionabiliter movebatur et
canebat, sicut prima.  Ergo isti erant duo chori. 

	|7-9.~  Dicit auctor quod cantus illarum coronarum erat
ita dulcis et suavis, quod propter infinitum excessum vincebat
omnem nostrum cantum hic in terra, cantum omnium musarum et omnium
syrenum.  De syrenibus satis dictum est supra: finguntur enim 
pisces in forma humana, cantantes ita dulciter, quod nautas, 
transeuntes et navigantes per mare, sopiunt et dormire faciunt 
pulchritudine cantus ipsarum.  Cantum, qui tantum vincit nostras 
musas, nostras syrenes, in illis dulcibus tubis, idest animabus 
canentibus, quantum primus, idest rectus, splendor illum qui 
refulsit.  Nota quod radius splendoris rectus, proveniens a 
splendore, seu a corpore splendido, est longe clarior, validior, 
quam sit radius reflexus.  Vult igitur dicere auctor, quod quanto 
validior est radius rectus radio reflexo, tanto cantus illarum 
animarum est pulchrior nostro cantu in hoc mundo. 

	|10-15.~  Sicut volvuntur per teneram nubem duo arcus
parallelli, idest equedistantes, cum coloribus, quando Iuno sue
ancille iubet: nota quod arcus celestis, alio nomine Yris, causatur
a radiis solaribus in nubibus spissis et grossis, roridis et 
aquosis in aiere; qui radii sunt, non perpendiculariter, sed per 
transversum percutientes tales nubes, et per consequens de sero 
vel de mane; et causantur in ills nubibus colores crocei, 
azurini, blavii, vel celestinum, rubeum, et aliquando alii 
colores, ut quasi albus.  Sic enim vult Aristotiles in 
Metheororum, quod arcus celestis aliquando est tricolor, 
aliquando quadricolor, etc.  Yris, si fit de sero, significat 
serenitatem; si de mane, est signum pluvie proxime future.  Et 
huius [modi] arcus datus fuit Noe in pactum et fedus a Deo, ut, 
cum videretur, esset verum signum quod amplius non disperderetur 
[genus humanum] aquis diluvii.  Iuno fingitur a poetis Dea 
aieris, ut alias dictum fuit.  Et sic etiam fingitur Yris et 
arcus celestis ancillam fore Iunonis, quia nunciat qualitates 
aieris, scilicet serenitatem, obscuritatem, nubium, pluviarum. 
Nota quod, secundum fictionem poetarum, fuit una nympha, sotia 
Diane, pulcherrima virgo, que vocabatur Eccho; et ipsa fuit adeo 
philocapta de Narciso, de quo satis dictum fuit in secundo 
capitulo istius Paradisi; et non valens assequi voluntatem suam 
cum ipso Narciso, ex amore et propter amorem consumpta fuit, 
sicut consumuntur vapores in aiere a sole, et conversa fuit in 
reflexione sui nominis.  Et hic nota, quod quando quis clamat 
fortiter, vel quando cantatur cantus fortis, prope rupes et cavas 
resonat sonus ille in concavitatibus rupium, quasi rediens, vel 
replicans eamdem vel eumdem, qui vel que cantabatur a clamante, 
vel sonum causante; et illa rebumbatio, vel reflexio, vocis, vel 
soni, vel resonatio, vocatur ab Aristotile Eccho.  Eccho, 
scilicet illa nympha, fuit vaga et amasia Narcisi. 

	|16-18.~  Modo vult dicere auctor: Sicut contingit quod in
aiere causantur duo arcus, sive yrides, et unus est in alio et 
continetur ab alio; qui duo arcus fiunt in tenera nube et sunt 
parallelli, idest equedistantes; et aliquando unus videtur nasci, 
idest oriri, de alio, sicut ille de foris videtur nasci de illo 
qui est intra, sicut oritur Eccho, idest resonatio vocis, vel 
soni, que resonatio dicitur loquutio illius nymphe que fuit vaga 
Narcisi, quam vagam amor comsumpsit, sicut sol comsumit vapores; 
[ita evenit de rotis supra dictis].  Nota quod iste textus est 
difficilis: ideo hec dixi.  Tunc sic ad ipsum textum. 

	Nascendo de illo, quod est intus, illud quod est exterius
hic aliqui dicunt quod auctor voluit dicere, quod istorum duorum
talium arcuum, quorum unus est interior in nubibus, et alius
exterior, quod exterior nascitur de interiori: sed hec expositio
non est bona, quia non oritur arcus de arcu; sed quilibet 
nascitur de nubibus spissis et radiis solaribus (vel etiam 
lunaribus; quia luna causat yridem), sed de illis nubibus 
grossioribus, que sunt intus, et radiis solaribus nascitur arcus 
exterior: nec illa comparatio esset ad propositum; quia non vult 
dicere auctor, quod una corona nascitur ex alia, sed quod una 
cingit aliam), ad instar, idest ad similitudinem, ad guisam, idest 
ad similitudinem, loquele illius, scilicet nymphe, vage, idest 
amasie Narcisi illius hominis, quam, vagam, amor consumpsit, 
sicut sol vapores, scilicet consumit; et faciunt, scilicet illi 
duo arcus, hic, idest in terra, gentem esse presagam, idest 
prescientem, propter pactum, idest fedus, quod Deus cum Noe 
posuit, idest statuit (dixit etenim Deus, Genesis septimo 
capitulo: Ecce statuam vobiscum pactum meum et cum semine vestro 
post vos: arcum meum ponam in nubibus celi, et erit signum 
federis mei inter me et inter terram), de mundo, qui nunquam plus 
allagatur, idest nunquam amplius aquis diluvii dispergetur. 

	|19-21.~  Sic ille sempiterne rose, idest anime, que erant
in illis sertis, sive coronis (vocat eas auctor rosas tum propter
colorem gratum, tum propter odorem suavem), volvebantur, circa nos
scilicet, veluti duo serta, due g{ir}lande; et sic, idest tali 
modo, extrema, idest prima, scilicet rosa, ultime respondit. 

	|22-30.~  Postquam tripudium.  Poi ch'el tripudio~: hec est
secunda pars huius capituli, in qua spiritus domini Fratris 
Bonventure laudat et extollit vitam Beati Dominici, dicens, quod 
amor divinus inducit eum ad bene loquendum de Sancto Dominico, ex 
eo et pro eo quod Sanctus Thomas fuit tam bene loquutus de Beato 
Francisco; quia illorum duorum, scilicet, sanctorum, Dominici et 
Francisci, opera tendebant ad idem.  Et dicit quod in partibus 
occidentalibus, scilicet in regno Castelle, in diocesi Osmensi, 
est una villa, nomine Galaroga, que est sub dominio regis 
Castelle, qui portat in scuto suo, in quarterio, duo castra ex 
adverso et leones.  In illa villa nascebatur amorosus drudus, 
idest amator fidei christiane, et pugil, benignus fidelibus et 
crudus hereticis.  Iste in ventre matris fuit repletus gratia Dei 
et spiritu prophetico; nam fuit causa, quod mater sua, nomine 
Ioanna, quem genuit ex viro suo, nomine Felice, sompniavit, adhuc 
pregnans de ipso, quod ipsa pariebat unum canem, qui latrans 
portabat in suo ore unam facem, que illuminabat quasi totum 
mundum.  Postquam fuit baptizatus iste atleta, una mulier, que 
eum levabat de sacro fonte, que fuit mater sua spiritualis, 
sompniavit, quod iste atleta habebat unam stellam in fronte, que 
totum mundum illuminabat.  Et quia iste pugil fuit totus Dei, 
idest deditus Deo, inspiratum fuit patri et matri, ut vocaretur 
Dominicus, ut sicut erat Dei (in genitivo casu, qui denotat 
possessionem), sic iste vocaretur.  Pater suus, nomine Felix, 
bene fuit felix in filio; mater sua Ioanna, interpretata gratiosa 
vel plena gratia, magnam gratiam habuit in suo filio isto 
Dominico.  Iste adolescens in brevi tempore ita bene profecit in 
litteris et maxime in Sacris Scripturis, quod fuit magnus doctor; 
et ipse non studuit Ostiensem, qui fecit optimam lecturam super 
Ius canonicum, nec Tadeum: hic Tadeus fuit Florentinus, magnus 
medicus, qui dicitur plusquam commentator.  Horum scientie sunt 
lucrative pro rebus mundanis, pro quibus modo quasi omnes se 
exercitant, sed [non] propter amorem vere manne, idest cibi 
divini.  Et tunc se posuit ad circueundum vineam Domini, idest 
Christianitatem.  Hic accessit ad Sedem Apostolicam, que Sedes 
Apostolica aliquando erat benigna pauperibus Christi, plus quam 
nunc sit; quod non prevenit a Sede Apostolica sed a sessore, 
idest pastore sedente supra ipsam, qui deviat a calle Iesu 
Christi; non propter dispensare duo vel tria pro sex, idest non 
petiit dispensationem, qua posset transire de Religione in 
Religionem, quia sic transeuntes dispensant tria vel duo pro sex, 
quia a talibus fingitur transire de minus bono ad maius bonum; 
quod non evenit in rei veritate: non petiit fortunam prime 
vacantis, quia fortuna est quod qui impetrat primam vacationem 
unius Ecclesie, vivat post mortem illius, qui possidet pro nunc 
ecclesiam illam; nec propter petere decimas, que sunt pauperum 
Dei; nam aliqui impetrant ut non teneantur solvere decimas: non 
hec petiit Sanctus Dominicus a Sede Apostolica, sed solum petiit 
licentiam predicandi Verbum Dei et contra hereses et hereticos. 
Et tunc temporis erant quasi innumeri heretici, tempore Friderici 
secundi Imperatoris et regis Cicilie, qui persequebatur Ecclesiam 
sanctam Dei.  Et obtenta licentia de predicando (predicare etenim 
officium apostolicum est), sicut unus torrens impetuosus 
percussit stipites hereticos, audacius ibi ubi resistentia erat 
maior, idest ubi erant plures hereses et plures heretici.  Ipse 
produxit multos rivos, idest Fratres Predicatores, ex quibus 
irrigatur hortus catholicus, idest Ecclesia Catholica, ita quod 
arbores sue sunt viridiores, sive vivaciores. 

	Postquam tripudium et aliud festum grande, tum cantus, tum
flamigiare, idest post caripienda et post circuitum, lux cum luce
gaudiosa et blanda, vel gaudiose et blande, simul in puncto et in
velle quieverunt (quia non quieverunt ex precepto alicuius, sed
solum spontanee, quia cantaverant et flamigiaverant invicem, quia
ille flamme revertebantur una in aliam et voces eorum resonabant
invicem), ac, idest et sicut, oculi quibus ad complacentiam que
ipsos movet convenit simul claudere et se levare, idest aperire
(comparatio est, et bona: sicut oculi nostri semper moventur
naturaliter ambo equaliter, et aperiuntur atque clauduntur ad
complacentiam, scilicet videndi et non videndi), tunc de corde
unius illorum luminum novorum, idest de una corea nova, idest
secunda, in qua erat dominus Bonaventura, se movit una vox, que
acus ad stellam apparere michi fecit, volvendo me ad sinum verbi. 
Nota quod naute et navigantes utuntur subtilissimo artificio, sine
quo non possunt navigare.  Fit una pixis, sive bussula, in qua est
una acus erecta, et in eius acumine ponitur una stella facta de
carta, que habet trigintaduo acumina, sicut sunt trigintaduo venti,
inter principales, collaterales, quartenas et octavas: quatuor
acumina sunt principaliora; alia quatuor, ex opposito se
respicientia sunt collateralia; alia acumina dicuntur quartine.  In
illis acuminibus ponuntur littere vel aliqua signa: ille litere,
vel illa signa, indicant ventum orientalem unum, aliud
occidentalem, aliud australem, aliud septemptrionalem, aliud Eurum,
aliud Garbinum, aliud Grecum, etc.  Sed illud acumen, quod monstrat
tramontanam, sive polum arthicum, habet unam crucem nigram, 
longam; sub quo signo est unum modicum de filo ferreo, quod filum 
virtute lapidis magnetis trahitur semper ad septemptrionis 
partem.  Et per illud signum tale navigantes regunt se in mari: 
nam virtute illius stelle, quam vocamus tramontanam, generatur 
lapis magnetis; et propter hoc, magnes habet illam virtutem 
trahendi ferrum versus tramontanam. 

	|31-33.~  Modo vult dicere auctor, quod, sicut acus, per
quam intelligitur illud artificium, trahit ferrum ad tramontanam;
ita similiter vox unius illorum luminum me volvit ad suum ubi,
idest locum.  Et incepit, scilicet, dicere: Amor qui me facit
pulchram, idest divinus, trahit, idest inducit, me ad ratiocinandum
de alto, alias de altero, duce, propter quem, scilicet Sanctum 
Dominicum, de meo, scilicet Sancto Francisco, ita bene hic 
fabulatur vel favellatur, idest bonum dicitur, scilicet per 
Sanctum Thomam de Aquino. 

	|34-36.~  Dignum est, quod ubi est unus, idest commendatus,
alter reluceat, idest alius commendetur, ut sicut ipsi una
militarunt, idest ad unum finem, sic gloria eorum simul luceat. 

	|37-42.~  Exercitus Christi (idest Ecclesia, que dicitur
exercitus, quia continue habet preliari cum vitiis, erroribus,
heresibus et demonibus ac infidelibus), qui ita care (scilicet fuit
redemptus, vel exemptus, quia deviaverat et erat captivatus)
constitit ad redeundum retro, idest post insignia (scilicet illa
septem candelabra aurea, que velut vexillum precedebant currum 
triumphalem, tractum per grifonem, de quo dictum fuit in capitulo 
vigesimonono Purgatorii), movebatur tardus suspiciosus et rarus 
(quia ad bene faciendum erant homines tardi, suspiciosi, propter 
hereses que pullulabant; et rari, idest pauci, erant qui bene 
facerent); quando Imperator, qui semper regit, scilicet Christus, 
providit militie (scilicet viatoribus, qui sunt in continua 
militia: quia militia est hominis vita super terram, Iob. VII) 
que erat in forsan, idest in dubio et suspensa, propter solam 
gratiam, idest ex tota sua gratia, et non ut esset digna; idest 
non propter aliquod meritum suum, quia nulli viatores merebantur 
quod Christus sic provideret humano generi. 

	|43-45.~  Et, sicut dixi, idest in capitulo precedenti,
sue sponse succucurrit cum duobus campionibus, idest in campo
certantibus, superius principibus, scilicet Sanctis Dominico et
Francisco: ad quorum facere et dicere, idest ad quorum facta et
dicta, quia predicabant et bonum exemplum predebant, populus devius
se recognovit, idest induxit se ad bene faciendum et ad bonam
vitam. 

	|46-54.~  In illa parte, ubi surgit ad aperiendum zephyrus
dulcis novellas frondes, alias novellos flores, de quibus videtur
Europa revestiri (nota quod de Hispania, que est in occidente,
venit unus ventus, qui vocatur zephyrus, alio nomine ^Ponente~, qui
multum regnat tempore vernali, idest in vere: ille ventus 
dulciter venit in Europam, que est tertia pars terre habitabilis, 
de Hispania, que est in Affrica, alia tertia parte terre 
habitabilis, et est causa dulcedinis temperiei; inde dicitur 
dulcis: quo vento tota Europa reincipit florere et frondere; 
idest flores veniunt et arbores frondescunt; et sic Europa 
videtur revestiri, idest ornari, novis floribus, ubi in yeme 
videbatur antiquata), non multum a longe a percussione undarum, 
idest a longe mari, retro, idest post, quas, scilicet undas, 
propter longam fogam, idest faucem, sol aliquando omnibus 
hominibus se abscondit (dicuntur hic fauces ubi sol occidit, 
sicut dicuntur fauces ubi fluvii se abscondunt in mari, quia 
flumina, postquam intrant mare, non plus apparent nec videntur. 
Dicit hic: |aliquando~, quod intelligitur de estate et vere, quia 
non semper sol occidit in uno loco.  Dicit etiam textus: |omnibus~,
cum terra sit tumorosa: quando orientales habent tertiam,
occidentales habent principium diei, etc.; sed quando sol proprie
occidit, tunc absconditur omnibus habitantibus in emispirio
superiori), sedet fortunata, scilicet bene, Galaroga (nomen ville,
in qua nascebatur Sanctus Dominicus), sub protectione, idest sub
dominio, grandis scuti, idest magni regis qui in suo scuto magno
portat Leonem, qui subiacet et subiugat.  Nota quod arma regis
Hispanie, sive Yspalensis, in scuto stat ad qua[r]terium, idest in
quatuor quarteriis; et in unum quarterium est unum castrum, et in
sibi opposito stat unus leo; et sic in alio quarterio per oppositum
stat aliud castrum, et in alio quarterio, sibi opposito, stat alius
leo: ita quod leo in uno quarterio subiugat castrum, et in alio
quarterio subiacet, ut hic in margine patet.  [^In margine nihil
invenitur.~] 

	|55-57.~  Intus, scilicet in Galaroga villa, natus est
amorosus drudus, idest amator, ad fidem Christianam, sanctus
athletha, idest pugil, benignus suis, idest catholicis, et inimicis
crudus, idest hereticis. 

	|58-60.~  Et sicut fuit, idest quam cito fuit, creata, fuit
repleta mens eius divina virtute et gratia in tantum, quod in
matre, idest in ventre matris, eam, scilicet matrem, fecit
prophetam; scilicet propter sompnium, quo, cum adhuc haberet eum in
ventre, vidit se parere unum canem, qui in ore gestabat unam facem,
que mundum illuminabat. 

	|61-66.~  Postquam sponsalitie fuerunt complete ad sacrum
fontem inter ipsum et fidem (quia dum christianus baptizatur, fit 
cathechumenus, in quo contrahitur verum matrimonium inter 
baptizatum et fidem.  Iam dicitur ibi: Credis? credo, etc.), 
domina, scilicet una mulier, que pro eo dedit assensum (quia, 
sacerdote dicente, Credis? cum puerulus non sit capax talium, qui 
puerum elevat de sacro fonte, redicit in persona baptizati, 
Credo; et ille dicitur dare assensum), vidit in sompno mirabilem 
fructum, qui exire debebat de eo et de sua herede, idest de suis 
fratribus.  Illa domina que elevavit Sanctum Dominicum de sacro 
fonte, vidit in sompniis quomodo iste parvulus habebat in fronte 
unam stellam, que totum mundum illuminabat. 

	|67-69.~  Et ad hoc ut esset talis qualis erat in
constructu, idest in effectu et in re, inde se movit spiritus,
scilicet ad inspirandum patri et matri, ad nomandum eum, idest ad
nominandum, de possessivo cuius erat totus.  Nam medietas nominis
eius, est genitivi casus huius nominis, ^Dominus~, scilicet
^Domini~; alia pars est ^cus~: inde Dominicus: quasi, totus erat
Domini, idest totus deditus Domino. 

	|70-72.~  Dominicus habuit nomen; et ego de ipso loquor
sicut de agricola (agricola, idest de vinitore, sive colente
vineam), quem Christus elegit ad hortum suum ut eum iuvaret. 
Colens vineam, agricola dicitur; colens hortum, hortolanus dicitur. 
|Hortum suum~: scilicet Ecclesiam iuvaret et conservaret. 

	|73-75.~  Bene apparuit nuntius Christi et familiaris; quia
primus amor, qui in eo fuit manifestus, fuit ad primum consilium,
quod [dedit] Christus; scilicet: Vende omnia que habes et da 
pauperibus. 

	|76-78.~  Sepe fuit tacitus, quia non plorabat seu
vagiebat, et destus et excitatus, sive vigilans, expergefactus,
repertus in terra a sua nutrice, ac si diceret: Ego veni ad istud,
idest de terra, ut in terram revertar. 

	|79-81.~  O pater eius vere Felix (sic fuit nominatus)!  O
mater eius vere Ioanna, si interpretata, idest interpretatio, valet
in quantum dicitur!  Quia Ioanna est idem quod gratiosa, vel
gratia.  |Felix~: idest beatus, habendo talem filium.  Parentes
enim fuerunt felices et gratia pleni. 

	|82-86.~  Non propter mundum, pro quo modo affaticantur,
idest laborantur, idest homines laborant, retro, idest post,
Ostiensem, scilicet lecturam Ostiensis, et Tadeum, idest medicinam
quam commentavit Tadeus, magnus medicus Florentinus; sed propter 
amorem veracis manne, idest divini cibi celestis; in pauco 
tempore grandis doctor, scilicet Sacre Theologie, fuit factus, in 
tantum, quod se misit, idest posuit, ad circuendum vineam, 
scilicet Ecclesiam Christi, sive Christianitatem, que cito 
albescit, idest incipit desiccari, si vinearius, sive agricola, 
qui colit vineam, est pravus; idest, papa sit malus, vel alius 
pastor Ecclesie, sive predicator, quia predicatores in Evangelio 
dicuntur agricole. 

	|87-96.~  Et ad sedem, que iam fuit benigna plus pauperibus
iustis, non pro ipsa, idest non defectu ipsius sedis, sed propter
illum qui sedet et tralignat, idest deviat, delirat, et recedit a 
moribus Sanctorum Patrum; non dispensare duo et tria pro sex, 
idest quinque pro sex, idest non petiit dispensationem transeundi 
de uno Ordine ad alium, propter fugere iugum obedientie, vel ut 
melioretur; non fortunam prime vacantis (quia sepe accidit quod 
impetrans moritur antequam ille qui possidet; ideo auctor vocat 
fortunam illud expectare), non deciamas que sunt pauperum Dei 
(idest hec non petiit, Sanctus Dominicus, nec impetravit a Papa), 
petivit (a Sede Apostolica, supple), sed contra mundum, idest 
homines errantes et hereticos, licentiam, scilicet impetravit, 
pugnandi, scilicet predicandi, disputandi pro semine, idest pro 
Verbo Dei, quod est semen, ut habetur in Evangelio, a quo 
fasciantur, idest vestiuntur, vigintiquatuor plante.  Aliqui 
dicunt vigintiquatuor libri veteris Testamenti; sed ego dico quod 
debent dici vigintiquatuor anime, que sunt in illis duabus 
coronis, ut supra dictum est sepe, et inter illas vigintiquatuor 
animas sunt viginti doctores solempnes. 

	|97-102.~  Postea cum doctrina et cum voluntate simul
officii apostolici (idest habuit auctoritatem predicandi, quod est 
officium apostolicum) se movit, quasi torrens quem alta vena 
premit (idest ab alto descendit; nam torrens communiter est 
impetuosus: torrens est rivus, qui non habet aquam nisi tempore 
pluviarum, et tunc talis aqua impetuose currit); et in stipites 
hereticos percussit, idest hereticos persecutus est, impetus suus 
vivacius ibi, idest audacius, vel amplius, ubi resistentie erant 
grossiores, idest ubi heretici erant potentiores.  Iste Sanctus 
Dominicus, qui fuit primus inquisitor de Religiosis, quia omnis 
Episcopus est inquisitor in sua diocesi, sed ipse fuit inquisitor 
heretice pravitatis in tot diocesibus in quot Papa eum instituit; 
et ubi erant fortiores, sufficientiores, doctores, periculosiores 
heretici, ibi ipse resistebat et persequebatur illos.  Sic non 
faciunt hodierna die inquisitores, tam de Ordine Sancti Dominici 
quam Sancti Francisci, qui magnates, potentes ac divites, 
dimictunt et pertranseunt, et solum contra pauperes et impotentes 
procedunt. 

	|103-105.~  De eo facti fuerunt quamplures diversi rivi;
idest de Ordine suo fuerunt plures optimi Religiosi, unde, idest ex
quibus, hortus catholicus irrigatur, idest Ecclesia catholica; 
ita quod sui arbusculi, idest plantule, idest viatores catholici, 
stant vivaciores.  Vel dic: Arbuscule, idest Fratres 
Predicatores, stant vivaciores, idest firmiores in fide. 

	|106-108.  Si talis fuit una rota bige.  Se tal fu l'una
rota de la biga~: ista est tertia pars huius capituli, in qua
dominus Bonaventura reprehendit Fratres Minores Ordinis Sancti
Francisci, de quo Ordine ipse fuit: 1+o~ Replicando laudes
Sanctorum Dominici et Francisci simul, dicens: Si talis fuit una
rota bige (vocat hic dominus Bonaventura Sanctos Dominicum et
Franciscum rotas bige: biga est currus habens duas rotas, per quam
bigam figuratur Ecclesia sancta Dei militans, ut dictum est in
Purgatorio capitulo vigesimonono), super qua Ecclesia sancta se
defendit et vincit in campo suam civilem brigam, idest suum civile
bellum.  Nam christiani heretici pugnant cum catholicis, et sic est
civile bellum, cum omnes christiani sint, vel saltem deberent esse,
cives unius civitatis, scilicet Hierusalem, que sursum est mater
nostra.

	|109-111.~  Bene deberet sibi esse patefacta excellentia
alterius, scilicet Sancti Francisci, de quo Thomas, ante meum
venire, fuit ita curialis, idest tam bene de ea loquutus est.

	|112-114.~  Sed orbitas (orbitas est signum rote, quod rota
facit per spatium, super quo rota transit), quam facit pars summa
sue circumferentie (circum ferentia est circulus rote, qui facit
orbitam, idest signum, etc.), [est derelicta], ita quod est muffa
erat gramma.  Vult dicere hic Bonaventura, quod Fratres Minores
Ordinis Sancti Francisci, qui modo non sunt boni, nec vadunt per
viam, per quam iverunt Sanctus Franciscus et sotii sui, qui fuerunt
pars summa, idest prima, istius Ordinis, ita quod illa orbitas est
derelicta a Fratribus presentibus, quam fecit circumferentia rote,
scilicet Sanctus Franciscus, nec ipsum, scilicet Sanctum Franciscum
Fratres Minores ad presens imitantur.  Nota quod muffa est infectio
in dolio vini, que inficit vinum, et facit ipsum habere malum
fetorem et fetidum.  Grumma est quedam gumma, que remanet in
superficie concava et interiori dolii quando evacuatur, et habet
causare bonitatem vini repositi in dolio.  Modo volendo diffamare
Fratres, dicit dominus Bonaventura, quod nunc est in dolio vini
Sancti Francisci muffa, ubi tempore Beati Francisci erat optima
grumma.  Vult dicere modo quod est fetor in Ordine Sancti
Francisci, ubi solebat esse odor.

	|115-117.~  Sua familia, scilicet Sancti Francisci, que se
movit recta, idest in principio, cum pedibus ad suas ormas, idest
ad sua vestigia, scilicet Sancti Francisci, est tantum revoluta,
quod ille, qui precedit, ad illum, qui retro vadit, proiicit. 
Quando linea recta tantum plicatur, quod punctus anterior se
appropinquat posteriori, tunc de illa fit quasi circulus.  Sic
considerat hic dominus Bonaventura, quod via quam cepit et
ambulavit Sanctus Franciscus cum suis primis Fratribus, est tantum
curvata, quod ille qui precedit, respicit in faciem illius qui
sequitur.

	|118-120.~  Cito perpendetur de |ricolta~, idest de
recollectione, male culture, quando lolium (lolium est herba, que
antequam faciat spicam, non bene discernitur a frumento, et multum
inficit frumentum, et impedit ut non bene fructificet),
lamentabitur quod arca sit sibi subrepta.  Vult dominus
Bonaventura, quod Fratres qui sunt modo, sunt mali; sed adhuc erunt
peiores, et veniet pexima secta Fratrum, qui omnino erunt extra
loca Fratrum, quia apostatabunt, nec reputabuntur de Ordine Sancti
Francisci.

	|121-123.~  Bene dico quod (vult aliquantulum restringere
modum loquendi dominus Bonaventura) si quis quereret de folio ad
folium nostrum volumen, idest Ordinem, idest de Fratre ad Fratrem,
adhuc reperiret cartam ubi legeret: ego [sum] illud quod soleo,
scilicet esse.  Vult dicere quod adhuc in Ordine sancti Francisci
sunt aliqui boni Fratres.

	|124-126.~  Sed non erit de Casali neque de Aquasparta
(Casali est unum oppidum in Pedemontium, de quo fuit unus magister
in Theologia, valens homo, qui postillavit Apocalypsim, scilicet
ultimum librum Biblie, et fuit magnus sillogizator, subtilis
sophista, et in lectura Apocalypsis bene et subtiliter scribendo
elongavit se multum a sensu lettere, et dixit multa mala de
Pastoribus Ecclesie et Prelatis; ideo dampnatur.  Aquasparta est
unum oppidum bonum et pulchrum in comitatu Tuderti, unde fuit
magister Mattheus, valens homo et Generalis Ordinis Sancti
Francisci.  Iste fecit unam pulchram lecturam super Sententias, et
nunquam recessit a sensu litterali; ita quod unus istorum Sacram
Scripturam nimis stringit, ita fugit illam; alius eam coartat,
idest sequitur eam.  Vult dicere, quod illi, qui sunt boni Fratres
in Ordine Sancti Francisci, sunt simplices, non illi qui sunt
multum litterati, sicut fuerunt ille magnus magister, scilicet
Pater Ioannes de Casali, [et] magister Mattheus de Aquasparta),
unde veniunt tales ad Scripturam, quod unus illam fugit, et alius
eam coartat.

	|127-129.  Ego sum vita Bonaventure.  Io son la vita di
Bonaventura~: hec est quarta pars huius capituli, in qua dominus
Bonaventura manifestat se auctori, et undecim sotios qui sunt secum
in ista corona, sicut dictum est superius.  Balneum Regium (aliqui
dicunt Bannum Regium) est una civitas prope Urbem Veterem, in
Patrimonio Rome, unde fuit iste Bonaventura, valentissimus magister
in Sacra Scriptura, Generalis Ordinis Sancti Francisci, postea
cardinalis, et semper vacabat Sacre Scripture.  Ego sum vita, idest
anima, Bonaventure, de Balneo Regio, qui in magnis officiis, sicut
in Generalatus officio, Cardinalatus, semper postposui sinistram
curam, idest minus bonam.  Semper voluit occupari in occupationibus
utilioribus.

	|130-132.~  Illuminatus et Augustinus sunt hic (isti duo
fuerunt sotii Sancti Francisci de primis, et valentes viri:
Augustinus fuit primus magister Provincialis in Frantia, et habuit
multas visiones de Sancto Francisco, ut patet in Legenda Sancti
Francisci: fuerunt recti et boni Fratres Minores, pauperes), qui
fuerunt de primis discalceatis pauperculis, qui in capistro, idest
cingulo de fune, Deo fecerunt se amicos.

	|133-135.~  Hugo de Sancto Victore (hic fuit magnus doctor
in Sacra Scriptura) est hic cum ipsis, et Petrus Comestor (hic fuit
germanus Gratiani qui fecit Decretum, et magistri Petri Lombardi
qui fecit Librum Sententiarum: hic composuit historias
scolasticas), et Petrus Hispanus qui iam lucet in duodecim
libellis, quia ipse fecit Tractatus, quos divisit in duodecim
libellos.

	|136-138.~  Nathan propheta (hic fuit ille, qui venit ad
David postquam ipse David commiserat adulterium cum Bersabea uxore
Urie, et qui sibi dixit parabolice de illo, qui habebat multas
oves, quarum nullam voluit occidere ad recipiendum amicum suum, sed
interfecit ovem proximi sui, quem, quia conquestus, ipsum
interfecit.  Qui Nathan propheta, hiis narratis, dixit David: Qua
pena debet puniri talis, qui sic fecit?  Cui David dixit: Filius
mortis est.  Et Nathan ad eum dixit: Tu es ille.  Ut habetur in
secundo libro Regum), metroplitanus Chrisostomus (iste fuit Ioannes
Grisostomus, archiepiscopus in Suria, scilicet in Anthiochia; ideo
dicitur metropolitanus, quia archiepiscopus, quia habet plures
episcopos subtus se, idest suffraganeos), et Anselmus (hic fecit
librum Sententiarum ante magistrum Petrum Lombardum), et ille
Donatus, qui prime arti, scilicet grammatice, dignatus est ponere
manum (quia fecit illum librum qui vocatur Donatus, qui incipit:
Ianua sum rudibus, primam cupientibus artem.  Hic fuit magister
Sancti Ieronimi).

	|139-141.~  Rabanus est hic (fuit frater Bede, magnus poeta
et sufficiens in Sacra Pagina), et lucet michi prope Calabrensis
Abbas Ioachinus, spiritu prophetico dotatus.  Iste claruit tempore
boni regis Roberti Guiscardi.  Ille Abbas Ioachinus fuit propheta,
de quo habetur in rubrica De Summa Trinitate et fide catholica,
capitulo Dampnamus.  Hic composuit multos libros.  Inter alios
fecit librum, qui vocatur Papalista, in quo descripsit figuras
Summorum Pontificum.

	|142-145.~  Ad invidendum tanto palatino (hic accipitur
invidere in bonum), idest ad sequendum, vel ad faciendum,
consimilia, me movit inflammata curialitas Fratris Thome, et
discretum latinum, idest sua latinitas, sive loquutio latina; et
movit me, scilicet ad loquendum de Sancto Dominico, quia ipse
fuerat tam bene loquutus de Sancto Francisco, et movit mecum istam

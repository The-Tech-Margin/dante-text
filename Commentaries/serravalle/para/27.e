	|SUMMARIUM.~  In isto vicesimoseptimo capitulo quod
incipit: ^Patri, Filio et Spiritui Sancto~, auctor reintroducit
Sanctum Petrum ad conquerendum de pastoribus Ecclesie, qui
deviaverunt a tramite recto Iesu Christi, et conducunt populum
Christi male, et exemplificant pexime eum.  Dicit igitur auctor,
quod toti Trinitati Paradisus incepit dare gloriam, et omnia erant
ibi in risu et letitia.  Et subito factum fuit silentium; et beatus
Petrus, incipiens loqui, dixit: Si mutor in colore, non est 
mirum, quoniam ille qui usurpat locum meum in terra, de cimiterio 
meo fecit cloacam, scilicet viam subterraneam per quam vadunt 
feces unde dyabolus multum placatur.  Et sic domina Beatrix etiam 
mutavit colorem et fuit quasi eclipsata.  Demum dixit Sanctus 
Petrus: Non fuit sponsa Christi, scilicet Ecclesia, nutrita 
propter acquirere aurum aut argentum; sed propter acquisitionem 
vite eterne, que fuit in incremento et crevit de sanguine meo et 
de sanguine Lini, Cleti, Sixti, Pii, Calixti, et Urbani, qui 
omnes sparserunt sanguinem cum multo fletu.  Nec fuit nostra 
intentio, quod ad nostram manum dexteram sederent Guelfi et ad 
sinistram Gebellini; nec quod claves michi concesse essent 
signaculum in vexillo, in preliis factis contra Christianos; nec 
quod facies mea esset figura in sigillo privilegiorum falsorum et 
symoniace concessorum.  Nam in veste pastorum videntur hinc lupi 
per omnia pascua, idest per omnes dyoceses, nedum in curia 
romana; de sanguine nostro preparant se ad bibendum Caorsyni et 
Guaschi, ita quod bonum principium ad malum finem tendere 
videtur: sed divina Providentia, que succurrit glorie romane cum 
Scipione, etiam succurrat.  Demum dicit auctor, quod tota illa 
militia ascendit in celum novum in multitudine, sicut nives in 
multitudine descendunt de aiere.  Tunc domina Beatrix dixit 
auctori: Inclina oculos inferius versus terram, et inspice 
quomodo tu es revolutus.  Et respexit auctor terram ab occidente 
ad orientem; et tunc subito ipse evulsus de signo Geminorum, 
exiens de octava spera, intravit nonam speram, sive primum 
mobile, quod nullam habet stellam, cuius omnes partes sunt 
uniformes, cuius motus dirigit omnes motus aliarum sperarum, et 
in quo est principium temporis atque radix.  In hoc capitulo in 
fine prophetat auctor de bona fortuna superventura, que per unum 
optimum principem mundum et sanctam Dei Ecclesiam reparabit.  Sed 
subtiliter prophetat hic auctor; ideo, quomodo et qualiter et per 
quem modum, in Commento limpide continetur. 

	|Proemio.~  ^Patri, et Filio et Spiritui Sancto, etc.  Al
Padre, al Figlio, allo Spirito Santo~: istud est vicesimumseptimum
capitulum huius Paradisi, in quo, ex quo in superioribus auctor 
ostendit quomodo fuit a tribus Apostolis examinatus de tribus 
virtutibus theologicis, idest a Sancto Petro de Fide, a Sancto 
Iacobo de Spe, a Sancto Ioanne Evangelista de Caritate, nunc 
introducit unum istorum, scilicet Sanctum Petrum, ad faciendum 
querimoniam de suis successoribus, qui, deviantes a recto tramite 
et a via Christi et apostolica, male conducunt populum 
christianum.  Et dividitur istud capitulum vicesimumseptimum in 
quatuor partes.  In quarum prima auctor facit invectivam, idest 
mordacem reprehensionem. 

In secunda parte, que incipit ibi: 

     Sicut de vaporibus gelatis; 
     Siccome de vapor gelato, 

describitur redditus omnium animarum triumphantium ad celum et 
suum aspectum ad terram. 

In tertia parte, que incipit ibi: 

     Mens philocapta, que dominatur; 
     La mente innamorata, che donnea, 

auctor describit suum ascensum simul cum Beatrice ad speram nonam 
et ultimam, que dicitur primum mobile. 

In quarta parte, que incipit ibi: 

     O cupiditas, que mortales offendis: 
     O cupidigia, che i mortali offendi, 

auctor exclamat contra omnes viventes in vitiis involutos. 

	|1-3.~  Circa primum et primam partem, primo auctor
continuat dicta dicendis.  Postquam facta fuit examinatio de tribus
virtutibus theologicis, et fuit facta responsio auctori de 
quatuor questionibus propositis spiritui Ade, tota curia Paradisi 
fecit magnum gaudium de pertractatis, quia illa pertractata 
resultabant ad commendationem fidei et ad bonum etiam volentium 
bene vivere; ideo hoc fingit hic auctor.  Dicitur ergo in textu: 
Hiis dictis, scilicet in superioribus capitulis, Patri, et Filio, 
et Spiritui Sancto incepit gloriam totus Paradisus, idest 
Ecclesia triumphans, idest dedit gloriam Trinitati, ita suaviter 
cantando, ita quod ego audiens inebriabar dulci cantu, idest 
quasi alienabar a sensibus propter dulcem cantum, quem cantabant 
omnes illi spiritus beati.  In duobus sensibus letabatur auctor 
hic, scilicet in visu et auditu. 

	|4-6.~  Quidquid ego videbam assimilabatur michi uni risui,
videbatur unus risus, universi, ex quo mea |ebrezza~, idest 
ebrietas, intrabat per auditum et per visum.  Ipse auctor de hiis 
[que] videbat et audiebat, habebat magnum gaudium; nam risus est 
inditium gaudii.  Omnes enim anime beate, reperte in diversis 
speris secundum fictionem, habent virtutem ab ista octava spera, 
in qua nunc sunt.  Delectatio, quam habebat auctor, non intrabat 
per gustum, sed per auditum et visum. 

	|7-9.~  Iam auctor exclamat in laudem huius letitie,
dicens: O |gioya~! idest iucunditas; o ineffabilis |allegrezza~!
idest ineffabile gaudium (idest, O perfecta felicitas et cara res,
de qua non potest dici ad plenum!) O vita integra amoris et pacis! 
(quia vita terrena est imperfecta et diminuta, plena guerris et 
divisionibus et odiis, que cum labore queritur, cum curis 
servatur, cum dolore perditur).  O sine brama, idest sine 
desiderio afflictivo, secure delitie! (quia ultra illas nihil 
petitur nec desideratur). 

	|10-15.~  Ante oculos quatuor faces, idest facule, scilicet
ille tres anime, trium Apostolorum, et quarta anima Ade, stabant 
accense, scilicet relucentes; et illa, scilicet anima Sancti 
Petri, que prius venit, incepit fieri vivacior, idest lucidior, 
et talis in similitudine (comparatio est ista in similitudine), 
idest in apparentia, sua devenit, idest effecta est, qualis 
deveniret Iuppiter, idest efficeretur, si ipse et Mars essent 
aves et cambi[a]rent pennas inter se.  Nota quod Iuppiter est 
albus, idest argenteus, Mars ignitus [id]est rubeus.  Modo si 
Iuppiter et Mars, due planete, cambi[a]rent pennas, idest 
colores, Iuppiter efficeretur rubeus, licet in se sit albus, et 
Mars, qui est rubeus, fieret argenteus.  Nota etiam quod 
cambi[a]re in facie colorem album in rubeum, est quasi semper 
signum verecundie, quia, quando quis verecundatur in facie, 
efficitur rubeus.  Talis effectus est hic nunc Sanctus Petrus, 
qui mutavit colorem album in rubeum pro pudore, scilicet loquendo 
turpia et verecunda, que commictunt Summi Pontifices successores 
sui, et depinxit se verecundia; et omnes anime, que erant ibi, 
mutaverunt colorem, in signum displicentie quam habent de 
turpibus operibus summorum Pontificum. 

	|16-21.~  Providentia, scilicet divina, que ibi
compartitur, idest commensurat et distribuit, vices et officia in
beato choro, idest in illa sotietate, silentium posuerat ab omni
parte (quia omnes illi spiritus, qui erant ibi, sive de spera Lune,
sive Mercurii, sive quacumque alia, tacebant nec cantabant
amplius), quando ego audivi, scilicet Sanctum Petrum dicentem: Si
ego transcoloror, idest transmuto colorem, non mireris, quia, me
dicente, verba scilicet que dicturus sum, videbis transcolorari
omnes istos.  Quasi dicens: Si erubesco propter pudorem scelerum
prelatorum Ecclesie, omnes isti etiam erubescent, quia turpis vita
pastorum Ecclesie cedit ad magnam verecundiam. 

	|22-27.~  Ille qui usurpat (scilicet Bonifacius, qui
usurpavit papatum a Celestino, ut dictum fuit decimonono capitulo
Inferni) in terra locum meum, locum meum, locum meum (ter dixit ad
maiorem expressionem) qui vacat in presentia Filii Dei (propter hoc
volunt aliqui dicere, quod Dantes obloquebatur hic de domino 
Bonifacio octavo; et hoc bene verum est, quia ipse replevit 
Ecclesiam sanctam Dei symoniacis et baractariis, et qui 
fraudolenter usurpavit sedem apostolicam: sed dum dicunt, de 
intentione auctoris fuisse quod ipse Bonifacius non erat verus 
Papa, ex eo quod locum usurpasset, qui vacat in presentia Filii 
Dei, non bene dicunt; imo Dantes credidit bene, quod Bonifacius 
octavus esset verus Papa, sed malus et symoniacus: ideo non dixit 
quod vacaret Papa simpliciter, sed in presentia Filii Dei, idest 
quod ipse Bonifacius, licet esset Papa, tamen non erat acceptus 
coram Domino Nostro Iesu); fecit de cimiterio meo cloacham 
(cloacha est locus subterraneus, per quem discurrunt feces, 
stercora et turpitudines, idest de Ecclesia Dei fecit cloacham, 
idest replevit eam abhominationibus) de sanguine et putredine, 
unde perversus, idest dyabolus et Sathanas, qui cecidit abhinc, 
scilicet de celo, inferius, idest in terram, placatur.  Quasi 
dicens: Fit sacrificium dyabolo de pecunia male acquisita per 
symoniam.  Cimiterium Sancti Petri est Vacticanum.  Vacticanum 
est quasi quinta pars navis Ecclesie Sancti Petri in Roma, ubi 
sunt sepulture plurium summorum Pontificum. 

	|28-30.~  Nota quod sepe, oriente sole de mane et occidente
de sero, propter vapores grossos, qui interponuntur inter visionem 
nostram et ipsum solem, aliquando, tam mane quam sero, celum 
apparet quasi rubeum, quia radii solares, transversaliter 
penetrantes predictos vapores, causant talem colorem: et dicitur 
magis de mane vel de sero, et non de meridie, quia in meridie 
radii solis perpendiculariter descendentes, dissipant cito tales 
vapores; et ideo celum non apparet in meridie rubicundum propter 
huiusmodi vapores.  Preterea notandum est, quod, quando sol 
eclipsatur, fit magna mutatio in aiere, quia de lucido prius fit 
quasi niger propter obscuritatem, sicut accidebat in passione 
Christi; quia tunc fuit magna eclipsis, quia totus sol fuit 
obscuratus, non propter interpositionem lune, sed ex miraculo. 
Nota etiam hic, quod auctor fingit hic, quod Beatrix mutavit 
etiam colorem, quia Sacra Scriptura eclipsatur quando pastores 
Ecclesie sunt nimis mali, tum quia pauci vacant circa ipsam, tunc 
quia, si sunt doctores, non possunt obloqui de symonia et aliis 
vitiis, sicut deceret.  De illo colore, scilicet rubeo, quo 
propter solem adversum nubes depinguntur de sero et de mane, vidi 
ego tunc totum celum conspersum.  Hic auctor fingit, omnes illos 
spiritus fuisse effectos rubeos. 

	|31-36.~  Nunc depingit transcolorationem Beatricis per 
comparationem unius domine, que in se bona est, tamen 
verecundatur de defectibus aliarum malarum mulierum.  Et sicut 
domina honesta, que permanet de se secura, quia bona est et bone 
fame, et propter alterius, scilicet mulieris, defectum, tamen 
auscultando, timida efficitur, supple et rubea, sic Beatrix 
transmutavit similitudinem, |sembianza~; et talis eclipsis [credo] 
quod in celo fuit, quando passa fuit suprema potentia, scilicet 
Iesus Christus crucifixus.  Beatrix fuit facta rubea. 

	|37-45.~  Nedum in colore mutatus fuit, sed etiam in voce,
quia loquebatur rauca voce et acerbe conquerendo de sceleribus 
clericorum.  Postea processerunt verba sua, scilicet Sancti Petri 
qui inceperat loqui, cum voce tantum a se transmutata, quod in 
apparentia, scilicet visuali, non mutavit se plus, idest amplius. 
Et dixit: Non fuit sponsa Christi, scilicet Ecclesia, educata de 
sanguine meo, Lini (qui successor fuit immediatus Sancti Petri), 
illius, sanguinis, Cleti (hic alter papa), ut illa esset ad 
acquisitum, idest ad acquisitionem, auri [usitata]; uterentur, 
scilicet, Summi Pontifices et alii Ecclesie prelati; sed propter 
acquisitum, idest acquisitionem, istius vivere leti (genitivi 
casus |vivere~, quia vivere, sive vita, beatorum, est cum letitia 
semper), et Xixtus, et Pius, et Calixtus, et Urbanus (omnes isti 
fuerunt summi Pontifices, successores Sancti Petri) sparserunt 
sanguinem post multum fletum, quia omnes fuerunt martyrizati. 

	|46-54.~  Nota quod iste partialitates, scilicet gebellina
et guelfa, multum vigent in Ytalia, et Guelfi gloriantur se fore 
ecclesiasticos et se sedere ad dexteram Pape et Ecclesie: 
Gebellini reputantur esse de parte Imperatoris, et sedere ad 
dextram Imperatoris, et ad sinistram Pape.  Iterum nota, quod 
arma Ecclesie sunt duo claves albe transversaliter, quasi per 
modum et formam unius crucis in campo rubeo, et tale signo 
utuntur gentes Ecclesie sive stipendiarii.  Tales claves figurant 
illas quas Christus tradidit Petro, primo Vicario Christi, que 
claves, sive quod signum clavium, apparet auctori, quod non 
deberent, sive portari, non deberet, quando fit prelium inter 
Christianos.  Preterea notandum est, quod bulla papalis est 
plumbea, et ex una parte sunt duo capita, scilicet Petri et 
Pauli, cum istis litteris S. P. A. S. P. A.; et quando 
privilegia sunt falsa, vel symoniace procurata, non videtur 
placere Sancto Petro, quod sua figura, sive sue faciei, pro 
sigillo appendatur talibus privilegiis.  Ecce verba Sancti Petri, 
loquentis in plurali, more Summi Pontificis, vel in persona 
omnium istorum spirituum, qui erant ibi. 

	Non fuit nostra intentio, quod ad dexteram manum, 
scilicet Summi Pontificis, vel Ecclesie, vel summorum Pontificum, 
nostrorum successorum, pars, scilicet populi Christiani, que est 
guelfa, supple sederet, pars, scilicet alia, idest gebellina, ad 
aliam, scilicet sinistram, populi Christiani (idest, non fuit 
intentio Christi aut Apostolorum, quod Ecclesiastici prelati 
tenerent Guelfos ecclesiasticos, et Gebellinos contra Ecclesiam, 
et per consequens Guelfos bene tractarent et Gebellinos male); 
nec quod claves, que fuerunt michi concesse, devenirent, idest 
fierent, vel portarentur, signaculum in vexillis, quod contra 
baptizatos preliaretur, scilicet ubi sanguis Christianorum 
effunditur.  Dantes habebat respectum ad Bonifacium papam 
octavum, qui Christianis tunc temporis inferebat prelia, maxime 
illis de Columpna in Campania, et maxime circa Penestrinum. 
Penestrinum est una civitas in Campania romana, multum fidelis 
illis nobilibus de Columpna: licet tamen aliquando, Summis 
Pontificibus et Prelatis Christi Ecclesie uti brachio seculari. 
Nam Augustinus et alii doctores consentiunt, quod quando expedit, 
Ecclesia potest et debet uti brachio seculari; et hoc fecit 
Beatus Gregorius.  Videtur etenim quod Sanctus Petrus 
verecundetur, quod figura faciei eius sit in bulla falsa etc.
symoniaca; irascitur et dicit: Nec quod ego essem figuram sigilli 
privilegiis venditis et mendacibus, unde ego multo rubeo, idest 
verecundor et disfavillo, idest inflammor. 

	|55-57.~  Et quare? supple.  Quia in veste pastorum lupi
rapaces videntur abhinc ab omni pascua, idest per omnes ecclesias;
quia nedum Summi Pontifices, sed etiam alii Episcopi.  O defensio
Dei, quare tantum iaces!  Quasi dicat: Cur dormis? cur [non]
excitaris ad puniendum malos pastores?  Loquitur hic auctor more
Evangelii dicentis: Veniunt ad vos in vestimentis ovium,
intrinsecus sunt autem lupi rapaces. 

	|58-60.~  De sanguine nostro Chaorsini (per istum de
Chaorsini[s] intellige papam Ioannem, successorem Clementis de
Vasconia, qui transtulit papatum ad partes galli[c]as, qui fuit
magnus symoniacus et corrupit multum curiam romanam: successor eius
fuit Ioannes papa, ditissimus papa, in cuius morte reperti sunt de 
suis decem et septem milliones florenorum.  De |Caorsa~: idest de 
Caturgio, que est una civitas in Frantia, de qua civitate fuit 
ipse Ioannes papa; ideo per Chaorsinos intellige ipsum Ioannem, 
per Vascones ipsum Clementem et suos sequaces) et Vascones 
preparant se ad bibendum sanguinem (nam prelati Ecclesie 
symoniaci bibunt sanguinem sanctorum); o bone principium, ad quem 
vilem finem convenit, idest oportet, quod tu cadas! Quasi dicat: 
O Ecclesia sancta Dei, que habuisti ita bonum principium, ad quid 
devenisti, idest ad manus peximorum pastorum, et pexime es recta, 
ita quod oportebit te quasi cadere. 

	|61-63.~  Nota quod Ecclesia Dei non deficiet unquam usque
ad finem seculi: bene fluctuat et fluctuabit navicula Petri, sed
non debet submergi.  Sed alta Providentia, scilicet divina, que cum
Scipione defendit Rome gloriam mundi, succurat cito, sicut ego 
concipio.  Nota quod quando Roma fuit ita oppressa ab Hannibale 
Cartaginensi, quod quasi videbatur deficere, tunc Deus succurrit 
cum Scipione, qui alio nomine dicebatur Scipio Africanus, qui 
devicit Africam, cum quo Deus liberavit Romam obsessam.  Ita 
auctor supplicat Deo, ut succurrat Ecclesie sue cum uno pugile 
bono.  Verba tamen sunt Beati Petri, ita quod Deus prestet 
Ecclesie sue bonum pastorem, qui bene regat ipsam, sicut ipse 
Sanctus Petrus concipit fore faciendum pro gloria mundi et Rome. 
Potest intelligi Imperius Romanum, quod Deus defendit cum 
Scipione Africano. 

	|64-66.~  Modo sanctus Petrus imponit auctori, debenti
redire ad mundum, quod ipse debeat annuntiare hec, que ipse hic
vidit et audivit, publice, toti mundo, dicens: Et, scilicet auctor,
tu, fili, qui per mortalem mundum adhuc infra redibis, aperi os, 
idest annuntia, et non abscondas, idest non taceas, illud quod 
ego non abscondo, idest loquor publice; supple [quod] audivisti a 
me et vidisti hic. 

	|67-72.  Sicut de vaporibus gelatis.  Si come de vapori
gielati~: hec est secunda pars huius capituli, in qua ponitur
ascensus harum animarum de octava spera in nonam, per comparationem
nivium late descendentium de celo ad terram.  Nam aliquando
descendunt nives late sicut lana carpinata, que nives sunt albe. 
Nives sunt vapores humidi congelati, que nives maxime descendunt de
mense decembris, quando sol est in Capricorno signo celi.  Sic 
Dantes vidit istas animas sursum de spera octava ascendere in 
speram nonam, et etherem ornari, idest celum nonum ornari, seu 
repleri, illis animabus; quas animas auctor vocat vapores 
triumphantes; que anime steterant in octava spera, in qua 
steterant Dantes et Beatrix: quas animas ascendentes auctor cum 
visu, sive cum oculis, sequutus fuit, idest oculi intueban[tur], 
usque ad spatii medietatem, nam ulterius non potuit videre 
propter magnam distantiam. 

	Sicut de vaporibus gelatis, idest de nivibus, fioccat,
idest emictit (nam fioccare in ydiomate longobardico est proprie
ningere) infra aier noster, quando cornu Capre celi cum sole 
tangitur (idest quando sol est in Capricorno, tunc sol tangit 
cornu Capre celi); versus partem superiorem vidi ego sic etherem 
ornatum fieri et fiocare, idest emictere, vapores triumphantes, 
qui fecerunt ibi residentiam, idest steterunt ibi in octava spera 
nobiscum.  Hoc dicit, quia Christus cum matre sua per [illuc] 
prius ascenderat, ut dictum fuit alibi. 

	|73-78.~  Visus meus, idest oculus, sequebatur apparentiam
suam, idest quantum michi apparuit, et sequutus est usque in
medium, sed non plus; propter magnam distantiam, subtraxit ei,
scilicet oculo meo, pertransire, idest intueri ulterius: unde
domina, scilicet Beatrix, que videbat me absolutum, idest totum
intentum et actentum ad intuendum sursum, scilicet ad partes
superiores, michi dixit: Adyma, idest inclina, visum, scilicet
versus inferius, et respice quomodo tu es versus, idest conversus. 
|Inclina visum~: idest intellectum: |et respice~: idest intellige.
Qui[a] Dantes erat in celo, ideo volvebatur cum eo et ad modum 
suum: nam alia vice, de mandato Beatricis, scilicet in capitulo 
vicesimosecundo huius Paradisi, quando primo intravit istam 
speram octavam, [respexit inferius]. 

	|79-87.~  Ab hora a qua ego respexeram prius, scilicet
quando primo intravi istam speram octavam, de mandato etiam istius
mee domine, quando ego revidi omnia ista inferiora, super que
ascenderam, supple usque ad hanc horam, ego vidi me motum per totum
arcum, qui, scilicet arcus, est de medio, scilicet climate, ad
finem primi climatis (vult dicere quod ab illa hora, qua alia vice 
respexit inferius, sicut sibi precepit Beatrix, usque nunc, erat 
circumvolutus ad revolutionem celi octavi, idest octave spere in 
qua erat, a meridie, ubi est medium clima, quod ubi est 
Hierusalem que est in medio medii climatis, usque ad occidentem, 
in quo occidente sunt Gades Herculis.  Vult auctor dicere quod in 
occidente sunt Gades Herculis, sicut de facto sunt.  Nam 
Hercules, vadens per mundum, ivit in occidentem, ubi vidit quo 
ultra non erat terra, saltem habitabilis.  Posuit ibi columpnas, 
in signum quod ulterius non erat eundum, quia non erat terra 
habitabilis; et ille due columpne dicuntur Gades a loco in quo 
Hercules posuit eas, et etiam a signo, quia Gades idem significat 
quod meta; et tamen Ulixes, ut dictum fuit in vicesimosexto 
capitulo Inferni, bestialiter pertransivit illas columpnas, et 
ideo nunquam rediit, sed periit secundum fictionem istius 
auctoris, ut dictum fuit in predicto capitulo vicesimosexto 
Inferni.  Vocat etiam auctor primum clima illud quod est in 
Hyspania: quod est bene primum incipiendo numerare ab occidente; 
sed si quis inciperet numerare ab oriente, tunc esset ultimum. 
Nota etiam quod fingitur a poetis.  Quando Iuppiter in forma 
tauri rapuit Europam, filiam Agenoris, regis Fenicie, et portavit 
eam supra se de Palestina usque ad insulam Crete, et quando 
portavit eam supra renes suos, videbatur quod illud onus esset 
valde sibi dulce.  Palestina, unde rapuit Iuppiter istam, est in 
medio climate medii climatis, quia in medio terre habitabilis, 
ubi est Hierusalem; nam Fenicia distat a Ierusalem forte per duas 
dietas.  Nota etiam quod tunc Dantes, de mandato Beatricis 
existens in ista octava spera, erat in signo Geminorum, per quod 
signum intravit etiam in istam octavam speram, ut dictum fuit 
superius in capitulo vicesimosecundo istius Paradisi; sol vero 
erat in signo Arietis, licet sol sit subtus spera octava, quia 
sol est in quarta spera planetarum; ita quod ipse Dantes adhuc 
plus vidisset de terra; sed sol procedebat in signo Arietis, quod 
distat a signo Geminorum per unum signum medium, scilicet per 
Taurum, quia inter Arietem et Gemini est Taurus in medio); ita 
quod ego videbam ultra Gades, idest columpnas Herculis, 
transitum, idest passum fatuum Ulixis (quia fatue fecit Ulixes 
transire illas columpnas, quia periit), et citra prope lictus 
maris Palestini, in quo, scilicet lictore, de Europa, scilicet 
filia Agenoris, fuit factum, scilicet per Iovem, dulce onus. 

	Terra habitabilis dividitur a philosophis in septem 
climata, in quorum medio est Palestina.  Et plus esset michi 
discoopertus situs illius aiuole, idest superficiei terre; sed 
sol precedebat sub pedibus meis (quia Dantes erat in octava 
spera, in signo Geminorum) in signum magis divisum, scilicet a 
Tauro, quia Taurus dividit inter Arietem et Gemini. 

	|88-90.  Mens mea philocapta.  La mente innamorata~: hec
est tertia pars huius capituli, in qua auctor, descendens in primum
mobile, primo premictit pulchritudinem Beatricis.  Nota quod 
oculus delectatur videre res pulchras, et nedum factas a natura, 
sed etiam ab arte: nam alique res naturales sunt valde pulchre et 
delectabiles oculis ad videndum; sic etiam sunt alique res 
artificiales multum delectantes visum; ut ad sensum percipimus: 
quia delectabiliter videmus celum, terram, aquam, pisces et 
animalia gressibilia, volatilia celi, personas pulchras, 
picturas, sculpturas.  Dicunt aliqui, et Aristotiles dicit, quod 
Elena Lacena, sive Lacedemoniensis, que fuit rapta a Paride, erat 
adeo pulchra, quod qui intuebatur eam, subito capiebatur amore 
eius; ideo ad fugiendum talem amorem consulebatur omnibus quod 
fugerent eam et non intuerentur eam.  Scribitur quod Policletus, 
optimus artista statuificus, fecit unam statuam Veneris adeo 
pulchram, quod quidam exarsit in amorem eius sic et taliter, quod 
cum ea statua voluit suam libidinem explere; ita quod res 
visibiles pulchre sunt quedam pascua unde pascuntur oculi et unde 
capiuntur.  Non igitur mirum erat, si hic Beatrix tam pulchra, 
trahebat oculos Dantis ad amorem suum et ad libenter in tuendum 
ipsam; imo in tantum oculi Beatricis cum sua pulchritudine 
traxerunt ad libenter respiciendum in ipsam, quod si omnes 
complacentie, que possent provenire a quibuscumque rebus 
naturalibus et etiam artificialibus, essent simul presentate 
oculis ipsius auctoris, non possent tantum elicere oculos eius et 
mentem, quantum faciebat aspectus Beatricis hic.  Mens mea 
philocapta, que donneatur, idest dominatur, cum mea domina, 
scilicet Beatrice, semper reducere oculos ad ipsam plusquam 
unquam ardebat, idest ardenter desiderabat. 

	|91-96.~  Et si natura vel res scilicet artificialis fecit
pascua ad capiendum oculos propter habere mentem, in carne humana
vel in suis picturis, omnia, scilicet talia, adunata, idest simul, 
apparerent nihil respectu complacentie divine, que michi refulsit,
quando me volvi ad suum visum ridentem.  Vult dicere auctor: Quando
vidi istos spiritus ascendentes, scilicet de spera octava ad nonam,
volebam me vertere ad oculos Beatricis propter dicere, Quid est
faciendum? sed tunc ipsa placuit michi [ita], quod si omnia
delectabilia visui, sive sint naturalia, sive artificialia, essent
ibi, nihil essent ad me faciendum delectari, respectu complacentie
quam michi obtulit Beatrix, quando intuitus sum ipsam: idest omnes
scientie mundi, insimul adunate, nihil sunt respectu Sacre
Theologie. 

	|97-99.~  Et virtus, que michi indulsit, idest concessit,
aspectum, idest respicere, de pulchro nido Lede, idest de signo
Geminorum (quia illud signum dicitur nidus Lede, quia Leda fuit
mater Geminorum, scilicet Castoris et Polucis, quos genuit de uno
ovo, qui fuerunt germani gemini ad invicem et fratres Elene, qui 
insequentes Paridem, qui rapuerat Elenam, submersi sunt in mari, 
et tandem a Diis conversi in signum Geminorum) me evulsit, idest 
extraxit, et in celum velocissimum, scilicet in nonam speram, me 
impulit, idest pinxit, sive introduxit.  Ecce quod auctor intrat 
modo in nonam speram, et exivit de octava spera, in qua erat, et 
in signo Geminorum, dum fuit in octava.  Nam auctor scit dicere 
in qua parte octave spere erat, propter signa que sunt in ipsa et 
propter stellas varias; sed dum est modo in nona spera, nescit 
dicere in qua parte ipsius sit, quia nona spera non habet stellas 
nec aliqua signa nec aliquam varietatem, sed habet omnimodam 
uniformitatem per totum; et ideo si Dantes interrogaretur: Quando 
intrasti nonam speram, in quam partem eius intrasti? ipse 
nesci[re]t respondere propter omnimodam uniformitatem eius. 

	|100-102.~  Partes sue, scilicet none spere, velocissime et
excelse, ita uniformes sunt, quod ego nescio referre quem, sive
qualem, Beatrix pro loco scelsit, idest pro loco sibi deputavit,
vel elegit. 

	|103-108.~  Sed ipsa, scilicet Beatrix, que videbat meum
desiderium, incepit, scilicet dicere, ridendo, tantum leta, quod
Deus apparebat in suo risu |gioyre~, idest iucundari: natura mundi
(loquitur auctor more Aristotilis, qui dicit natura universalis, 
idest Deus), que quietat medium (idest terram, quoad se, totam 
facit immobilem; nam terra quoad se tota est immobilis, licet 
quoad multas sui partes moveatur), et totum reliquum, idest omnia 
alia, circummovet (idest omnes alias speras, et incepit a nona), 
hic incipit, scilicet ab ista nona spera idest principium trahit, 
sicut a sua meta, idest termino. 

	|109-111.~  Et istud celum, scilicet nonum, non habet aliud
ubi, idest locum, quam mentem divinam, idest non habet a quo
dependeat et motum accipiat, nisi a mente divina, in qua accenditur
amor, scilicet angelus, qui volvit ipsum, et virtus que ipsum
pluit, idest emictit, vel facit.  Intelligentia, que movet istud
nonum celum, habet virtutem a Deo.  |Pluit~: idest mictit deorsum
in alias speras virtutem. 

	|112-114.~  Iam auctor vult dicere, quod celum Empyreum,
quod est lux et amor, circumcingit istud nonum celum, sicut ipsum,
scilicet nonum celum, circumcingit omnes alias inferiores speras;
sed ipsum celum Empyreum nihil circumcingit, nisi solummodo Deus,
qui ipsum circumcingit, idest intelligit et intelligendo gubernat. 

	|115-117.~  Non est suus motus, scilicet none spere, per
alium, scilicet motum, distinctus; sed alii, scilicet motus, sunt 
mensurati ab isto, sicut decem a medio et a quinto.  Nam 
proculdubio, decem mensurantur quinque et a quinque; nam quinque 
sunt medietas decem, et est quinus numerus, ita quod decem 
mensurantur a quinque et a quinque tamquam a duabus suis 
medietatibus, quia de quinque et quinque resultat numerus 
denarius. 

	|118-120.~  Modo vult dicere auctor, sicut dicit
Aristotiles in quarto Phisicorum, quod tempus est mensura primi
mobilis secundum prius et posterius: ita quod radix temporis est in
isto nono celo, licet rami ipsius temporis sint postea in aliis
speris inferioribus.  Quia omnis motus est tempus materialiter,
licet non formaliter.  Preterea, ut dictum est, primum mobile motu
suo diurno, qui impletur in vigintiquatuor horis, rapit omnes alias
speras semel infra diem naturalem.  Ideo dicit auctor: Et quomodo 
tempus teneat in tali textu, idest celo, suas radices, et in 
aliis, scilicet speris, frondes, idest ramos, ammodo tibi potest 
esse manifestum, idest tam ex dictis meis quam Aristotilis. 

	|121-123.  O cupiditas, que mortales affundas.  O
cupidigia, che i mortali affonde~: hec est quarta pars huius
capituli, in qua auctor exclamat contra omnes generaliter viventes
in vanitatibus.  Nam cupiditas est universalis radix omnium
morborum, idest peccatorum.  Et dicit auctor: O cupiditas, que
mortales affundas, idest submergis in fundum, ita sub te, quod
nullus habet posse, idest potentiam, trahere oculos extra tuas
undas, idest de tuis deliciis, sive delectationibus.  Et hoc probat
auctor, dicens quod omnes a principio habent puritatem et munditiam
post baptisma et bonum velle; sed ista non perseverant, impedita a 
cupiditate, a qua quasi nullus potest deviscari, quia cupiditas 
est viscus et tenax pix. 

	|124-126.~  Bene floret in hominbus velle, scilicet bonum,
vel voluntas bona; sed pluvia continua convertit in bozzacchianes, 
idest in fructus imperfectos et putridos, susina vera, idest 
fructus veros.  Bona comparatio est ista, licet sit grossa.  In 
arboribus que dicuntur susine, tempore veris nascuntur flores, et 
postea ex eis, scilicet floribus, proveniunt fructus.  Susinus 
producit susina.  Sed si multa pluvia habundet, multa susina 
convertuntur et efficiuntur alterius forme, tortuose, plene 
vermibus, et dicuntur, sive vocantur, Florentie, |bozzachione~, 
fede.  Vult dicere auctor, quod licet bona voluntas principiet in 
hominibus ad bene faciendum, tamen postea propter cupiditatem non 
proveniunt boni fructus, idest bona opera. 

	|127-129.~  Fides et innocentia sunt reperte solum in
parvulis, quia non plus cognoscunt donec non sunt capaces doli;
postea, idest post parum, quelibet prius fugit quam gene sint
cooperte, quando iuvenes incipiunt habere pilos in barba: idest
omnes perdunt fidem et puritatem, antequam nascantur pili in barbis
eorum. 

	|130-132.~  Talis, balbutiendo adhuc, ieiunat, qui[a]
nescit adhuc bene loqui aut verba proferre, qui postea, scilicet
quando est adultus, devorat, idest comedit carnes in quadragesima,
cum lingua soluta, idest in adolatione, quemcumque cibum per 
quamcumque lunam. 

	|133-135.~  Et talis, balbutiendo, amat et auscultat matrem
suam, et permictit se corrigi ab ipsa, qui cum loquela integra,
idest quando adultus est, desiderat postea illam videre sepultam, 
dicendo: Quando morietur ista maledicta vetula? 

	|136-138.~  Sic efficitur pellis alba, nigra, in primo
aspectu pulchre filie illius qui portat mane et dimictit sero. 
Quod dixerat auctor declarat per bonam metaphoram; que est fortis
et difficilis textus, qui potest exponi hystorice, et postea 
allegorice, et demum anagogice.  Hystorice sic exponitur, quod 
ista transmutatur etas, ut dictum est.  Sicut facit pellis carnis 
humane, que in pueritia est tenella, alba, postea in senectute 
efficitur rugosa, nigra, dura; ita etiam natura et mens vertitur. 
Sicut caro et pellis fit, efficitur, in primo aspectu pulchre 
filie, scilicet Nature, que est filia Solis, que generat hominem, 
et homo [cum ipsa].  Homo et sol generant hominem, ait 
Aristotiles: qui sol facit mane, idest in ortu, et in occasu 
noctem.  Ille est intellectus Dantis, ut puto.  Pulchra filia est 
prima etas, idest infantia: moraliter, pellis alba est virtus 
pura et lucida: fit nigra filia propter vitium.  Idest: homo 
virtuosus, homo quando est virtuosus, dicitur filius Dei, solis 
iustitie; sed quando fit vitiosus, tunc pellis, que fuit alba, 
fit nigra: nam mane Deus dat gratiam, sero dimictit peccata. 
Anagogice sic: pellis alba, Ecclesia primitiva fuit; Ecclesia 
primitiva fuit tota alba et pura; modo est nigra propter 
pravitatem pastorum eius, etc. 

	|139-141.~  Tu, ad hoc ut non facias tibi mirum, idest ut
tu non mireris, scias quod in terra non est qui gubernet, idest
bene Ecclesiam meam iuxta cor meum et animam meam, unde deviat, 
scilicet populus Christianus, et vadit extra viam humana familia, 
idest humanum genus. 

	|142-148.~  Modo auctor prophetat hic et facit consimilem
prophetiam illis, quas fecit in primo capitulo Inferni et in ultimo
Purgatorii.  Ad intelligendum istud textum, nota quod secundum 
kalendarium quo utimur, annus noster continet tercentum 
sexagintaquinque dies et sex horas et centesimam partem unius 
hore vel diei: de qua centesima parte hore nulla fit mentio in 
kalendario; non quia illi, qui ordinaverunt kalendarium, non 
cognoverunt; sed videntes quod illa centesima hore non facit 
magnam varietatem nisi in longissimis temporibus, ideo 
neglexerunt eam.  Nam in duobus millibus annorum et quadringentis 
variaretur una dies et non plus; ideo non curaverunt.  Tamen si 
mundus duraverit diu, posset evenire, propter illam centesimam 
neglectam, quod illi menses qui sunt sub yeme, venirent sub 
estate et e converso; et sic ianuarius, qui est mensis valde 
yemalis, veniret estivalis: sed hoc non eveniet, nisi in millibus 
et millibus annorum.  Modo vult prophetice dicere hic auctor, 
quod antequam mensis ianuarius, qui est nunc mens yemalis, exeat 
de yeme scilicet et fiat estivalis, Deus providebit sic Ecclesie 
sue, quod ubi nunc pexime regitur et est tota nigra, ipsa fiet 
tota alba, idest habebit bonos pastores; et hoc ostendit per 
comparationem navis, que habet duas partes, scilicet anteriorem, 
que vocatur prora, et posteriorem, que vocatur puppis.  Modo Deus 
faciet tantam immutationem in Ecclesia, faciendo bonos pastores 
ubi sunt nunc peximi, quod, sicut fit magna mutatio de navi 
quando in loco ubi est puppis ponitur prora, sic fiet magna et 
magna mutatio de ipsa Ecclesia, quia de malo regimine fiet bonum; 
et hanc mutationem pro parte auctor attribuit influentie celi. 
Dicit igitur auctor, quod antequam ianuarius, scilicet mensis, 
exeat de yeme, ratione negligentie facte de illa centesima, sic 
volventur isti circuli superni, qui per revolutiones sperarum 
celi quod ibi fortuna, idest decursus Ecclesie, qui bonus 
desideratur, volvet proras ubi sunt puppes, ita quod classis, 
idest navis (nam classis est sotietas navium), curret directe; et 
sic verus fructus veniet post florem.  Quasi dicat: Influentia 
faciet sicut flos, post quem sequitur bonus fructus, oriens ex 
flore.  Sed priusquam ianuarius totus ex yeme exeat, propter 
centesimam que est inferius neglecta, idest in kalendario, quo 
hic inferius, scilicet in terra, utimur, rugient ita isti circuli 
superni, quod fortuna, idest bonus status Ecclesie, qui tantum 
expectatur, idest avide, vel diu, puppes volvet ibi ubi sunt 
prore, ita quod classis curret recta; et verus fructus veniet 
post florem. 

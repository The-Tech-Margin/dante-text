	|SUMMARIUM.~  Quoniam gloria Dei, aliquando accipitur pro
immenso gaudio ac intermina delectatione, seu beatitudine
divinali (dicente Alghazele in sua Methaphisica, quod apud Deum
sunt de hiis que apud nos sunt, scilicet gaudium, letitia,
delectatio), aliquando accipitur pro maxima fama cum laude,
aliquando accipitur pro influentia et communicatione suarum
perfectionum divinarum, aliquando accipitur pro reverentia
exhibita a sanctis angelis et suo modo ab omnibus creaturis;
ideo, obmissis multis que possent hic dici ad materiam primi
capituli huius Paradisi, accipiendo hic gloriam pro universali
dominio Dei influentis, regentis, gubernantis, omnia moventis, et
a nullo moti, imo immobilis usquequaque; in hoc igitur primo
capitulo Paradisi, quod incipit, ^Gloria illius qui omnia movet~,
auctor asserit hanc gloriam Dei omnia moventis, et a nullo moti,
per universum penetrare et resplendere, quia de perfectionibus
Dei omnes creature participant, differenter tamen; celumque
dicit, scilicet empyreum, plus aliis corporibus diaphanis
recipere: in quo etiam auctor se fuisse dicit, et in eo vidisse
tot et talia ac tanta, quod ipse eorum non poterat, nec sua
memoria sufficit, recordari.  Notandum est, pro intelligentia
istorum et aliorum dictorum ac dicendorum, quod istud iter
auctoris, tam per Infernum, Purgatorium, quam etiam per
Paradisum, est una intellectualis ymaginatio, seu ymaginaria
contemplatio, seu una quasi exstatica visio intellectualis, sive
intellectiva; et in hiis sepe contingit quod intellectus videt,
aut intelligit, tot et tanta, tam alta et tam profunda, quod post
transitum huiusmodi visionis et finem, memoria non potest omnium
reminisci; quod in hac visione auctoris, quam habuit de materia
huius libri, tam in Inferno, Purgatorio, quam hic in Paradiso,
sibi asserit evenisse: sed omnia illa quorum recordatur, sunt
vera materia talis libri.  Hec igitur in principio istius primi
capituli auctor proponit; demum invocat Apollinem, Deum sapientie
et maxime theologice, in adiutorium, qui colitur in monte
Parnaso; et supplicat divine virtuti ut dignetur ipsum Apollinem
ei benigniter comprestare, quia intendit ipse auctor facere unum
tale opus, quod erit ad honorem Dei et profectum future genti. 
Deinde auctor ponit horam que tunc erat quando ascendit in celum,
scilicet que in illo emispirio, scilicet inferiori, ubi erat; et
dicit, quod ille sol, qui oritur in diversis signis zodiaci
diversis temporibus, sed aptius pro terrenascentibus in illo
signo in quo quatuor circuli se contingunt et faciunt tres
cruces, idest in Ariete, tunc oriebatur et fecerat ibi inferius
diem, et hic superius noctem; quia quando ibi oriebatur, hic
superius occidebat.  Demum auctor ponit quomodo opere et
adiutorio Beatricis ipse fuit paratus ascendere in celum, in
celum, et sic ascendit; nec perpendit quomodo, nisi quod vidit
maiorem lucem quam solitus erat videre, ac si unus alter sol
esset de novo creatus et luceret cum isto qui est; ac etiam
audivit sonum armonicum motuum sperarum.  Admiranti auctori dixit
Beatrix: Non decipiaris ab ignorantia: iam tu es in celo.  Et
tunc ostendit auctori Beatrix, quomodo omnia universaliter
tendunt ad finem bonum, intentum a natura, secundum verum
ordinem.  Et est hic notandum, quod Deus, creans universum et
omnia que in eo sunt, dedit illis unum ordinem, qui omnia
continet ab ipso summo Deo, exclusive tamen, usque ad materiam
primam inclusive.  Consideretur una latitudo uniformiter
difformis, incipiendo a materia prima inclusive, que contineat
omnia, que sunt in universo, usque ad primum ens exclusive: tunc
omnes illi gradus ad invicem adunati tali modo, essent iste ordo,
secundum quod sunt in tali latitudine, et talis ordo posset forte
dici cursus nature universalis; sed accipiendo talem ordinem
prout competit isti rei vel illi, tunc posset dici instintum
nature.  Iste ordo talis dat, quod aliqua naturaliter ascendunt,
ut levia; aliqua naturaliter descendunt, ut gravia; et sic per
istud magnum [mare] esse diversa tendunt ad diversos portus. 
Iste idem ordo in cordibus mortalium hominum est promotor; ita
quod iste ordo nedum disponit de rebus irrationalibus, verum
etiam disponit de rationabilibus creaturis.  Igitur perfectis
omnibus et singulis, que erant facienda per auctorem, iste ordo
transtulit eum in celum; sicut ille ordo trahit aquam, ut de alto
descendat ad ymum, et sic trahit, ut ascendat superius, ignem
vivum.  Notandum est hic, quod auctor est hic talis opinionis,
sicut etiam theologi habent dicere, quod corporum glorificatorum
celum empyreum erit locus proprius; et sic iste ordo dictus
trahet homines, qui habebunt corpora glorificata, illuc
naturaliter.  Que autem sunt qualitates corporum glorificatorum,
que opponuntur qualitatibus corporum corruptibilium, sepe dictum
fuit in Commento.  Utrum autem philosophia possit concedere quod
sic et taliter possent disponi et qualificari corpora nostra,
quod naturaliter ascenderent et quod propter nullas qualitates
aut dispositiones repugnarent anime nostre, et quidquid vellet
facere anima nostra sibi corpus subito obediret, speculantibus et
bene intelligentibus nunc relinquo.  Et hec summa primi capituli
sic taliter qualiter sic descripta.

	|Proemio.~  Incipit tertia Cantica Dantis de Aldegheriis
de Florentia, que dicitur Paradisus, primum capitulum.

	^Gloria illius qui totum movet.  La gloria de colui che
tutto move~: istud est primum capitulum Paradisi huius, in quo
auctor facit proemium suum ad istam tertiam canticam, sive ad
librum Paradisi, in quo fiunt quatuor, secundum que potest dividi
in quatuor partes.  In quarum prima proponit et invocat.

In secunda, que incipit ibi:

     Surgit, sive oritur, mortalibus;
     Sorge ai mortali,

auctor ostendit, quomodo per opera[m] Beatricis fuit paratus et
dispositus ad ascendendum in celum.

In tertia parte, que incipit ibi:

     Si ego eram solus de me;
     Se io era solo di me,

auctor describit ascensum suum in celum cum sua magna
admiratione.

In quarta parte, que incipit ibi:

     Si ego fui de primo dubio;
     Se io fui del primo dubbio,

ostenditur quomodo omnia naturaliter tendunt in bonum finem et
quomodo verax finis hominis est summa beatitudo eterna.

	|1-3.  La gloria~: gloria dicitur magna fama cum laude;
aliquando gloria dicitur victoria; aliquando gloria dicitur laus
divulgata cum letitia laudati; aliquando gloria dicitur potentia
operantis, disponentis, efficientis, regentis et imperantis, vel
influentia et productio, seu factio et efficientia.  Nunc maxima
fama cum laude rationabiliter est Dei solius, summa potentia
operandi, disponendi, efficiendi, regendi, imperandi, et
influentia, productio et efficientia independens, est etiam
solius, Dei, qui totum movet, regit, gubernat, disponit, influit,
imperat, et non movetur.  Dicit igitur auctor: Gloria illius,
scilicet Dei, qui totum movet, supple et a nullo movetur (posset
tamen quis dicere: etiam terra non movetur, quia in medio omnium
sita, in eternum stat.  Respondetur, quod licet terra non
moveatur quantum ad se totam, tamen eius partes moventur. 
Macrobius dicit, quod quidam philosophus asseruit, totam terram
moveri; dicens, se hoc sensibiliter cognovisse.  Dicit tamen
Macrobius, quod isti philosopho non erat danda fides, quia ipse
philosophus sic dicens, antequam sumeret cibum aut potum erat
phreneticus, post sumptionem cibi erat ebrius, et semper
videbatur sibi quod terra circulariter moveretur), per universum,
idest omnem creaturam, et in omne ens dependens penetrat
(scilicet essentialiter, presentialiter, potentialiter), et
resplendet (omnia bene disponendo; sed differenter, quia non
equaliter per omnia, sive in omnibus, illa gloria resplendet,
quia plus in celo quam in inferno.  Talis gloria resplendet in
omni creatura secundum aptitudinem et dispositionem recipientis. 
Exemplum ponitur tale: aliter enim sol resplendet et lucet in
corpore diaphano et transparenti, aliter in corpore opaco et
obscuro; sic gloria Dei aliter relucet in Seraphim, aliter in
Cherubim, aliter in anima hominis et in homine, aliter in brutis,
aliter in insensibilibus) in una parte plus, et minus alibi,
scilicet in alia.

	|4-9.~  In celo, quod plus de sua luce apprehendit,
scilicet empyreo; quod non est aliud quam lux et amor, fui ego,
scilicet mentaliter et speculative, et vidi res, quas referre
nescit nec potest qui ab inde descendit (hoc contingebat Apostolo
Paolo, quando raptus fuit usque ad tertium celum; qui rediens ab
illa extasi, non recordabatur aliquorum que viderat, asserens se
vidisse ea que non licebat homini loqui.  Ita accidit auctori,
qui in speculatione et altissima mentis abstractione vidit aliqua
de quibus non recordatur, et assignat causam); quia
appropinquante se suo desiderio (idest Deo summo bono, primo
enti, primo motori, ad quem omnes naturaliter tendunt, et qui est
ultimum desiderium, cum sit obiectum beatificum intellectuum
beatificabilium), noster intellectus se profundat tantum, quod
retro memoria non potest ire.  Et ideo non potest lingua referre
que cum intellectu comprehendit, ita quod memoria non potest
retinere nec sequi intellectum.  Ratio tamen est in promptu unde
hoc evenit: quia memoria est alligata organo naturali; que
memoria ponitur ab Avicenna, in sexto libro Naturalium, in
posteriori cellula cerebri capitis hominis; intellectus autem non
est alligatus alicui organo corporali.

	|10-12.~ Nunc concludit auctor, quasi velit facere
[thesaurum] de hiis que vidit et quorum recordatur, dicens: Vere
quantum de regno sancto (idest de hiis que intellexit in regno
sancto) in mea memoria potui facere thesaurum (idest omne illud,
quod in celo potui facere carum michi acquisitum sicut thesaurum,
quia pretiosa referre intendit), erit nunc materia mei cantus;
idest erit materia de qua hic cantabo, scilicet poetice tractabo. 
Ad quod melius faciendum, invocat auxilium, etc.

	|13-15.~  O bone Apollo, scilicet qui es sol, scilicet
iustitie, et Deus sapientie et poesis, ultimo labori, idest isti
tertie cantice (quia primus labor fuit Infernus, secundus fuit
Purgatorius, modo Paradisus ultimus labor est; quia solum tres
labores assumpsit et tres libros componere disposuit, Infernum,
Purgatorium et Paradisum), fac michi de tuo valore, idest de tua
sapientia, tale vas, idest fac me ita capacem et continentem ita
bene de tua sapientia, que est tuus valor, sicut petis, idest
requiris, ad dandam amatam laurum.  Idest, fac me ita valentem et
sufficientem sicut tu requiris et vis hominem esse, si debet
laureari et coronari lauro.  Florentini vocant, in suo vulgari,
laurum alloro.  |Amatam~: idest dilectam a te Apolline.  Nota
quod Apollo, idest Sol, sive Deus solis, dilexit quamdam puellam,
nomine Damphnem, filiam Peney fluminis; sed puella renuebat
amorem Apollinis.  Quadam vice semel invenit eam solam, quam
voluit contingere.  Illa fugiebat, Apollo insequebatur, quam
quasi iam apprehendebat.  Illa, non valens plus fugere,
supplicabat et invocabat Deos, ut sibi opem ferrent ne
pollueretur; quam Dii converterunt in laurum, scilicet in arborem
lauri.  Quam sic conversam Apollo amplexabatur, et dedit isti
arbori istas prerogativas: primo quod nunquam fulminaretur, idest
fulmine percuteretur; secundo, quod omni tempore folia sua essent
in viriditate; tertio, quod esset odorifera; quarto, quod tam
poete laurearentur ramo suo, quam dimicantes et triumphantes. 
Nunc vero Apollo dilexit laurum, ut patet per predicta.  Appetit
etiam Apollo quod plurimi coronentur lauro ab ipso sic dilecta;
sed nollet Apollo quod aliquis coronetur ramo eius, nisi esset
bene dignus coronari, idest esset bene valens, sufficiens, bonus,
et probus poeta, et triumphator et dimicator.  Sic autem vellet. 
Ideo dicit auctor: O bone Apollo, fac me de tuo valore tale vas,
idest fac me continentem tuum valorem, idest tuam sapientiam,
sicut tu appetis quod quis coronetur lauro sic a te dilecta.

	|16-18.~  Usque nunc unum iugum Parnasi satis michi fuit,
sed nunc cum ambobus michi opus est intrare arringum, quod
remansit.  Arringum proprie est locus vacuus et aereus.  Vult
dicere: opus est intrare vacuum, quod remansit ad perficiendum
istud opus, idest ad componendum Paradisum.  Notandum quod Apollo
et Bacchus idem sunt; sed propter diversos effectus habent
diversa nomina, scilicet Sol: nam sol dicitur pater omnium
terrenascentium, oculus mundi, pater rerum naturalium.  Dicit
enim Aristotiles, quod sol et homo generant hominem.  Auctor
vocat hic in isto capitulo solem ministrum nature.  Hic Sol, sive
Apollo, colitur in monte Parnaso.  In partibus Gretie, in regione
Boetie, sive Thessalie, est unus altissimus mons, vocatus
Parnasus, qui in vertice habet duo iuga; in quorum uno colitur
Apollo, quod iugum appellatur Cirra; aliud iugum vocatur Nisa, et
in illo colitur Bacchus.  Modo Sol, sive Apollo, idest deus
sapientie, habet duplicem sapientiam, naturalem et divinam.  Dum
Apollo tractat de divinis, tunc dicitur Apollo; quando tractat de
rebus naturalibus, vel moralibus, tunc dicitur Bacchus, idest
Deus rerum naturalium sapientia.  In monte igitur Parnaso et in
suo iugo, scilicet Cirra, ubi colitur Apollo sub nomine
Apollinis, tractatur de sapientia divina, sive divinorum; in
iugo, scilicet Nisa, ubi colitur sol sub nomine Bacchi tractatur
de sapientia rerum naturalium et moralium, sicut Physica et
Ethyca, etc.  Modo vult hic dicere, quod hucusque, idest per
Infernum et Purgatorium, sufficiebat sibi unum iugum Parnasi,
scilicet Nisa, ubi colitur sol sub nomine Bacchi, idest
sufficiebant sibi scientie naturales et morales: sed ammodo in
Paradiso oportet quod habeat ambo iuga, quia indiget iugo,
scilicet Cirra, ubi tractatur de divinis, et indiget etiam iugo,
scilicet Nisa, ubi tractatur de naturali et poesi; quia in
Paradiso poetice describit res divinas, et etiam sepe tractabit
de naturalibus et etiam moralibus.  Dicitur autem Apollo ab ^a~,
quod est sine, et ^polluo~, idest pollutio; unde Apollo, idest
sine pollutione, quia sapientia divinorum est sine pollutione.

	|19-21.~  Intra in pectus meum, et spira tu, idest
inspira mentem meam, ita, sicut quando Marsiam traxisti de vagina
membrorum suorum; idest ita efficaciter et cum tanto valore
inspira, sicut, etc.  Nota.  Marsia est nomen proprium cuiusdam
hominis, magni musici et cithariste, qui fuit ausus in sonando
citharam et canendo certare cum Apolline.  Qui Apollo, videns
Marsiam ita pertinacem, decoriavit eum, et posuit pellem in altum
et suspendit, ut videretur ab omnibus et omnes cognoscere possent
pertinaciam ipsius Marsie.  Nota quod Apollo, ut dictum est, Deus
vere sapientie est.  Marsia est sophista verbosus, qui non habet
nisi verba.  Apollo detexit errores suos, scilicet Marsie, et
ostendit omnibus fallacias ipsius.  Sunt etenim sapiens et
sophista veluti duo utres, unus plenus bono vino, alius plenus
flato sive vento.  Qui utres, licent sint eiusdem magnitudinis,
unus tamen est plenus bono liquore, alter solum vento, qui,
perforatus acu, subito evanescit.  Sic facit sapiens: acu,
scilicet veritate, perforat utrem ventosum, et subito evanescit
ventus: idest, sapiens detegit fallacias sophiste, ostendendo
quod ibi non erat nisi ventus, scilicet quedam apparentia
sapientie, sed non vera sapientia.  Vagina membrorum est pellis
et regimen eorumdem, et ad ora ventorum.  Pulcra methaphora. 
Ergo dicit auctor Apolloni: Presta michi tantum de efficacia tua
et de tuo favore, idest sapientie tue, ut ego possim cum viva
ratione detegere et comprimere fallaciam horum ventosorum,
stultorum, ignorantium, qui sunt velut uter plenus vento et non
bono liquore.

	|22-27.~  Ut autem auctor melius impetret hunc favorem,
premictit, quod non erit ingratus, quia cum illo favore intendit
facere ita notabile opus, quod propter ipsum merebitur lauro
coronari; quod cedet sibi, Apollini, ad honorem et decorem, idest
erit ad honorem scientie poetice.

	O divina virtus (que est multiplex, ut ostensum est), sic
michi te prestes, ita quod umbram beati regni, signatam in meo
capite, manifestem (quasi dicat, umbram; quia vera substantia
illius regni non potest bene per mortales retrahi, aut describi;
ideo dicit, solam umbram possim manifestare: ecce quid
promictitur), videbis me ad pedes tui dilecti ligni venire, idest
faciam tale opus, quod merebor coronari de illis foliis, idest
frondibus, de quibus materia et tu me facietis dignum: idest
labor meus et materia, quam describam, et tua virtus, quam tu
dabis michi, facietis me dignum, scilicet coronari.

	|28-33.~  Ita raro, pater, colliguntur, pro triumphando
vel Cesare vel poeta, culpa et verecundia, scilicet est,
humanarum voluntatum (hic auctor conqueritur de pigritia et
segnitie hominum, quia tempore suo ista scientia erat ita spreta,
quod paucissimi proficiebant in ea pro triumphando.  Nota quod
principes et imperatores triumphantes et poeta eadem corona
coronabantur, scilicet lauro.  Nam licet principes triumpharent,
nihilominus illa gloria ad parum tempus durabat: ideo, habito
triumpho, triumphans coronabatur lauro; et subito aliquis poeta,
etiam lauro coronatus, describebat poetice gesta talis
triumphatoris; et tunc durabat memoria talis triumphi, aliter
non.  Qualis mentio esset de Ulisse et Achille, nisi esset
Homerus, qui eorum gesta descripsit? quid de Enea, nisi
Virgilius? quid de Cesare, nisi Lucanus scripsisset?  Sed ego iam
per octo annos et amplius laboravi, ut merear coronari; quod, ut
puto ego commentans, evenisset isti auctori, scilicet quod ipse
fuisset coronatus, nisi fuisset morte preventus.  |Culpa
humanarum voluntatum~: quia deficit gloria armorum, et sic gloria
scientie poetice.  Donec in Gretia fuit gloria armorum, fuit
etiam gloria scientiarum.  Et ita Rome.  Sed modo non reperitur
quispiam, qui, propter facta armorum aut scientiarum, mereatur
coronari, et tamen deberet esse oppositum; quia quando reperitur
aliquis avidus scientie poetice, deberet fieri magnum gaudium,
quia hoc procederet a nobilitate humanarum voluntatum), quod
parere letitiam super leta delphica deitate deberet frons peneya,
quando de se sitibundum facit.  Peneyus est fluvius Thesallie, ex
utraque parte riparum plenus lauris, inde regio illa dicitur
filia Peney, sicut diceremus Padum, patrem salicum, quia undique
circumdatus est salicibus.  Dicitur etiam Peneya, Apollineya, a
Peneyo fluvio, pleno lauris, que sunt arbores Apollinis.  Dicitur
Delphica deitas, quia Apollo natus est in Delphos, sive Delos
civitate sic dicta.  Delos est insula Apollinis, in qua natus est
Apollo.  Delphos regio est Boetie, seu Thessallie.  Vult dicere
auctor: Super letam deitatem delphicam, idest super deitatem
Apollinis, natam, ortam, in Delphos, deberet frons peneya, idest
ramus frondosus Peneyus, sive ramus lauri, deberet parere
letitiam super deitate, quando de se sitibundum, idest
appetitivum, honoris huius corone efficit et avidum.

	|34-36.~  Parvam favillam grandis flamma sequitur; forsan
retro me cum melioribus vocibus deprecabuntur, ad hoc ut Cirra
respondeat, idest respondere dignetur.  Vult dicere auctor, quia
textus fortis est: Ego humiliter loquens, parvam favillam,
scilicet scientie poetice, excitavi, que erat quasi extincta; sed
forte post me, qui hoc opus facio, veniet aliquis, qui invocabit
te melius quam ego, quia faciet melius opus, et sic implebitur
voluntas tua, quia tu vis quod multi sint boni poete et theologi,
et hoc appetis.  Quasi dicat: Ego deficiam morte, et alius veniet
post me, qui erit dignus coronari ramo tuo.  Vere hec fuit vera
prophetia, quia post hoc, idest post completum librum istum,
satis cito mortuus est auctor, quem subito secutus est dominus
Franciscus Petrarcha, qui fuit eloquentior Dante; sed Dantes erat
sapientior eo.  Dante non laureato, morte prevento, ipse dominus
Franciscus fuit florens poeta et laureatus.

	|37-42.  Oritur mortalibus per diversas fauces.  Sorge ai
mortali per diverse foci~: hec est secunda pars huius capituli,
in qua auctor ostendit quomodo per operam Beatricis ipse fuit
dispositus ad ascendendum in celum.  Primo tamen dispositionem
solis premictit valde artificiose, et multum physice loquitur
hic.  Optima dispositio solis apparet pro tanto cum dispositione
Beatricis.  Nam Beatrix respiciebat solem, et Dantes respiciebat
in Beatricem et in oculis eius; et sic Dantes, respiciendo
Beatricem, factus est fortis et vigorosus ad respiciendum in
solem, quod prius facere non poterat.

	Notanda sunt hic multa.  Primo, quod omnia signa zodiaci
tanguntur a sole semel in anno, quia in quolibet signorum, que
sunt duodecim, scilicet Aries, Thaurus, Gemini, Cancer, Leo,
Virgo, Libra, Scorpio, Sagiptarius, Capricornus, Amphora, Pisces,
stat sol per unum mensem; et quia per unum mensem stat in isto
vel illo signo, in illo per totum mensem oritur de mane in
oriente et occidit de sero in occidente; et sic quodlibet signum
est una faux solis per mensem: oritur igitur mortalibus per
diversas fauces, idest per diversa signa.  Adhuc est notandum,
quod in signo Arietis coniunguntur quatuor circuli, qui faciunt
tres cruces, sicut patet ad sensum in spera materiali.  Videatur
ibi.  In signo Arietis coniunguntur circulus equinoctialis, qui
est super Arietem; circulus zodiacus, in quo sunt duodecim
predicta signa; tertius est orizion; et quartus est colurus, qui
tenet speram firmam.  Hi quatuor coniunguntur in puncto Arietis
et faciunt tres cruces, sicut patet inspicientibus.  Preterea,
notandum est, quod quando sol est in Ariete, tunc facit optimos
effectus; quia tunc est ver, et in vere omnia reviviscunt
terrenascentia, et terra tunc est optime disposita ad emictendum
terrenascentia, omnes vires corporum animatorum vigorantur. 
Notandum etiam, quod auctor vult hic describere horam que tunc
erat: quia fiebat dies in emispirio inferiori, unde ivit ad
celum, et sol ibi oriebatur in signo Arietis; ita quod illa erat
opitima constellatio.  Vult dicere in effectu: Quando sol oritur
in Ariete, tunc facit optimos effectus.  Iste est sensus
litteralis et naturalis.  Sed subtilior est moralis.  Moraliter
vult dicere auctor, quod sol iustitie, scilicet Deus, oritur
hominibus per diversas fauces, scilicet diversimode gratia Dei
oritur super homines habentes virtutes, scilicet tres theologicas
et quatuor cardinales.  Per tres cruces intellige tres virtutes
theologicas; per quatuor circulos intellige quatuor virtutes
cardinales: homines qui habent huiusmodi virtutes, gratia divina
illos optime illustrat et in illis optime operatur.  Oritur per
diversas fauces lucerna mundi, idest per diversa signa zodiaci,
que sunt diversa (lucerna, scilicet sol); sed ab illa, scilicet
fauce, signo Arietis, que faux quatuor circulos iungit cum tribus
crucibus, cum meliori cursu et cum meliori stella coniunxit se,
scilicet sol, lucerna mundi, mundane cere, idest mundo inferiori,
sive elementis, et maxime terre; ideo suo modo temperat et
sigillat maxime terram.

	|43-48.~  Fecerat ex illa parte mane (quia ibi in
emispirio inferiori, ubi erat auctor, ipse sol oriebatur in signo
Arietis, et ab ista, scilicet parte, scilicet in emispirio nostro
superiori poli arthici, sero; quia sicut in inferiori emispirio
fiebat dies, ita in superiori fiebat nox) talis faux, scilicet
Aries, quasi; et totum erat ibi album illud emispirium, et alia
pars nigra (moraliter vult auctor dicere.  Tendenti versus celum,
fiebat dies, lumen divine gratie; et hic, ubi locus est
tenebrarum et ignorantie, fiebat obscuritas et tenebre), quando
Beatricem super sinistrum latus vidi conversam et respicere in
solem.  Aquila sic illi, scilicet soli, se non fixit unquam,
scilicet ad respiciendum solem, sicut fecit Beatrix.

	Sicut iam patuit optima dispositio temporis, ita iam
patet optima dispositio Beatricis, respicientis solem sine
offensione super sinistrum fianchum, idest latus, quia inferius
per oppositum evenit ad id quod hic superius fit.  Nam si homo in
isto nostro emispirio, de mane oriente sole, verteret se ad
orientem et respiceret solem, sol feriret eum ad dexteram; ergo
in inferiori feriret ad sinistram.  Ideo fingit quod Beatrix sit
sic revoluta.  Quasi dicat: Non est aquila in mundo apud nos, que
posset sic acute respicere solem, que aquila volat altius et
acutius videt quam aliquid aliud animal, sicut hic respiciebat
Beatrix.  Hoc est dicere, quod Theologia acutius intuetur et
videt, idest illuminat homines, quam aliqua alia scientia; et
ideo ipsa est regina aliarum scientiarum, sicut aquila est regina
avium.

	|49-51.~  Iam auctor ponit dispositionem suam bonam,
provenientem ex operibus Beatricis, quam describit per talem
comparationem.  Sicut quando radius solis, feriens unum speculum,
vel aquam, vel aliquod aliud corpus, reverberat et reverberando
causatur radius reflexus, qui libenter et naturaliter sic
reflexus tendit versus solem, unde venit radius qui dicitur
rectus et primus, sicut reflexus dicitur secundus, qui radius
videtur ita velle redire libenter, sicut peregrinus revertitur ad
propria; sic, scilicet similiter, radii procedentes ab oculis
Beatricis, percutientes et venientes ad oculos meos,
reflectebantur sursum; et sic intuebar solem sine offensione: ita
quod vigorabantur oculi auctoris per operam Beatricis, scilicet
per intuitum suum.

	|52-54.~  Et sicut secundus radius, idest reflexus, solet
exire de primo, scilicet recto, veniente a corpore luminoso,
causante radium illum et reascendentem sursum, ita sicut
peregrinus qui redire vult, idest iam redire desiderat; sic de
oculis suis, scilicet Beatricis, per actum infusum in ymagine
mea, idest in mente mea intenta in contemplatione, meus factus
est, et converti visum ad solem ultra nostrum usum.  Sensus
hystoricus clarus est.  Moralis est hic: quod qui videt mediante
Beatrice, idest sacra Theologia, intuetur solem, scilicet
iustitie, Deum supple et alias veritates, clarius quam per
quamcumque scientiam naturalem sive humanitus adinventam.  Nam
per omnes passus inferiores auctor confitebatur se non posse
sustinere solem, saltem suum clarum iubar, intuendo in ipsum. 
Hic autem dicit quod intuebatur solem clarius ultra nostrum usum. 
Et quia quis posset ab ipso querere, unde hoc provenit, ipse
respondet quod ibat versus celum, ubi licet nostris oculis ibi,
quod hic non licet, idest in mundo inferiori; sed gratie sunt
redende loco facto proprie pro humana specie.

	|55-57.~  Multum licet ibi, quod hic locum [non habet],
nostris virtutibus, mercede, idest vigore, loci, facti proprie
pro humana specie.  Sed nec est hoc verum, quod celum sit proprie
factum pro humana specie, quia videtur amplius esse factum pro
specie angelica.  Potest hic dici, quod ille locus, de quo hic
loquitur, est paradisus terrestris; qui paradisus fiebat
proculdubio pro loco proprio humane speciei, quia assignatus fuit
paradisus terrestris primis parentibus.

	|58-60.~  Ego non sustuli ita multum, nec ita parum, quin
ego viderem sfavillare circum qualiter, supple taliter, ferrum
bulliens exit de igne.  Idest ita videbatur sol irradiare et
emictere radios, sicut ferrum igneum emictit favillas.

	|61-63.~  Et statim fuit visum diem diei esse additum,
sicut si ille qui potest, celum uno alio sole ornasset.  Idest
apparuit quod veniret unus alius sol, tanta fuit claritas que
refulsit.

	|64-69.~  Beatrix tota in eternas rotas fixa cum oculis
stabat; et ego, in eam oculis fixis, a latere superiori remotis
(quia iam retraxerat oculos a sole, quem prius intuebatur tam
fixe.  Effectum huius intuitus describit comparatione fabulosa. 
Et dicit auctor, quod contingebat sibi, sicut conti{n}gebat
Glauco.  Nota quod Glaucus fuit quidam piscator, qui stabat iuxta
lictus maris et piscabatur; sic habebat harundinem vel virgulam
longam, cum filo longo, in cuius summitate erat hamus cum esca,
et ponebat.  Pisces, credentes sumere bonum cibum, capiebantur
hamo, quos pisces captos proiiciebat in prato inter herbas; qui
pisces quam cito tangebant et gustabant quasdam herbas que erant
ibi, subito resumebant vires et saltabant in mare.  Quod videns
Glaucus piscator, ivit et tetigit ac gustavit de herbis illis:
qui mox, gustata herba, saltavit in mare, et factus est piscis et
unus deus marinus), in suo aspectu, scilicet Beatricis, talis
intus factus fui, qualem se fecit Glaucus in gustatione herbe,
que scilicet herba, fecit ipsum consortem in mare cum aliis diis. 
Nota quod per Glaucum intelligitur homo sapiens, qui, speculans
subtiliter, gustat herbam, idest sapientiam, suavem summe et
dulcem, scilicet gloriam et dulcedinem vite eterne; et tunc
proiicit se ad aquam, scilicet ad profunditatem speculationis, et
sic efficitur Deus, non natura, sed participatione, ut ponit
Boetius.  Sic contingebat Paulo in raptu; sic Beato Augustino: et
sic homo efficitur plus quam homo; et hoc verum est.

	|70-72.~  Transhumanari, idest extra humanitatem in aliam
formam converti, significari per verba non potest, vel non
posset; ideo exemplum sufficiat illis, quibus experientiam gratia
servat.  Per hec verba removet unum dubium.  Posset quis dicere:
Quomodo fuit hoc, vel fit, quod homo per actum speculationis
efficiatur deus?  Ideo dicit: Non possum facere aliam
demonstrationem, nisi per unum exemplum grossum [de]
transhumanari, scilicet effici deum, vel plusquam hominem. 
Sufficiat exemplum illi, cui Deus prestat tantam gratiam, quantam
michi prestiti, scilicet quod elevet eum per speculationem
mentis, quantum me elevavit.

	|73-75.  Si ergo eram solus de me.  S'io era solo de me~:
ista est tertia pars huius capituli, in qua describitur ascensus
auctoris in celum, cum magna admiratione.  Primo tamen facit
quamdam excusationem, asserens semetipsum ignorare si ea, que
vidit, vidit cum anima solum, aut cum corpore solum, aut cum
utroque, sicut Sanctus Paulus dixit: Scio hominem, ante annos
quatuordecim, raptum in celum; sive in anima, sive in corpore,
nescio; Deus scit.  Bene scio quod vidi aliqua de quibus dicam. 
Et dirigit sermonem ad Deum: O amor, scilicet divine, idest Deus,
si ego eram solus de me, idest si eram solum cum anima, aut cum
corpore solum, vel cum utroque supple, illud scis tu, scilicet
Deus, qui creasti noviter amorem quo celum gubernas; tu scis,
quod cum tuo lumine me elevasti.

	|76-81.~  Quando rota, scilicet celum, quam tu
sempiternas, desiderosum ad se me fecit actentum, scilicet
desiderosum sciendi, actentum, idest avidum, cum armonia, idest
proportione, quam tu temperas, idest discernis (vult dicere hic
auctor, quod duo fecerunt ipsum stupidum, scilicet dulcis cantus
nunquam amplius auditus, et luminositas non visa.  De illo cantu
suavi mirabiliter sensit una opinio, que dixit quod planete et
orbes, dum moventur ita circulariter, causant unum dulcem sonum,
dulcissimam melodiam suavissimamque, unde anime, que sunt in
illis speris, beatificantur.  Hanc opinionem tangit Macrobius, De
sompno Scipionis: etiam Boetius tangit, non dico quod assertive,
sed bene retractive; de qua opinione Aristotiles trufatur: sed
sive illa opinio sit vera vel non, non est presentis
speculationis hoc inquirere.  Auctor ipse non loquitur de armonia
sensibili, sed de armonia et proportione celi, que consistit in
coniunctionibus planetarum, et constellationibus [et] in
dispositionibus: quando hanc percepit auctor, totus in stuporem
ductus est), visum fuit michi tunc tantum de celo esse accensum a
flamma solis, quod pluvia et flumen lacum non fecerunt aliquem
tantum extensum.

	|82-84.~  Novitas cantus et grande lumen de eorum causis
michi accenderunt unum desiderium, quo nunquam aliquid senseram
tanti acuminis; idest quia vidit tantam luminositatem et audivit
tam suavem melodiam, factus est nimis avidus et voluntarius ad
sciendum unde erant ista.

	|85-93.~  Sed Beatrix, cui nihil est occultum, perpendit
de desiderio Dantis, absque hoc quod ipse diceret aliquid.  Ideo
dixit sibi: Tumet te intricas in errore, quia false ymaginaris. 
Nam tu ymaginaris te esse in terra sicut hactenus, quia non vere
extimas; sed tu es iam a terra elevatus, et curris in celum
velocius quam fulgur fugiens a proprio situ, discurrens per
aierem.  Proprius situs fulguris dicitur media regio aieris, ubi
fulgor generatur; et quando descendit, contra suam naturam
descendit; tamen valde impetuose propter frigus quod pellit,
etc., sicut patet in libro Metheororum.  Unde ipsa, scilicet
Beatrix, que videbat me, sicut egomet, sup{p}le me videbam, ad
quietandum animum meum commotum, idest ad declarandum me avidum
desiderio, priusquam [ego] ad interrogandum, aperuit os, scilicet
suum, dicens et incepit: tumet facis te grossum cum falsa
ymaginatione, ita quod non vides id quod videres si illam haberes
excussam, idest non oneratam: tu non es in terra sicut tu credis;
sed fulgur, fugiens a proprio situ, non cucurrit unquam, scilicet
ita velociter, sicut tu nunc redis, scilicet in celum quod est
tuus situs proprius.  Sed nec hoc est verum, quod celum locus
proprius sit hominum.  Dic quod hoc potest concedi bene, quia
hominis, bene purgati et mundi ab omni sorde, celum proprius est
locus; et hoc est verum de anima hominis.  Sed quid dicemus de
corpore?  Dicendum quod de corpore iam assecuto proprias dotes
corporales, scilicet levitatem loco gravitatis, subtilitatem loco
grossitiei, claritatem loco obscuritatis, impassibilitatem loco
passibilitatis, immortalitatem loco mortalitatis, est etiam
verum, etc.  Dantes autem hic erat purgatissimus, ut patuit in
ultimo capitulo Purgatorii, ubi visum fuit, quomodo ipse biberat
de aqua Lethes et Eunoe, et sic erat purus et dispositus
ascendere ad stellas.  Sic finivit Purgatorium.  Ideo ipse
velociter currebat in celum, tamquam ad locum et situm proprium. 
Et quia iam erat in celo, ideo non debebat admirari de illa tanta
luminositate, et nec de illa tam pulchra proportione et armonia,
sicut ipse videbat ibi et audiebat.

	|94-99.  Si ego fui de primo dubio.  S'io fui del primo
dubio~: hec est quarta pars huius primi capituli Paradisi, in qua
ostenditur, quomodo omnia naturaliter tendunt in bonum finem, et
quomodo verax finis hominis est ipsa beatitudo eterna.

	Primo tamen dicit auctor, quod de isto dubio erat bene
contentus, propter verba que dixit Beatrix subridendo, quando
dixit ei: Tumet te ipsum intricas cum falsis ymaginationibus, et
quomodo ipse non erat in terra sed in celo; ideo non debebat
admirari de tanto lumine, nec de tam dulci armonia.

	Sed unum aliud dubium novum, ortum ex solutione dicti
dubii, ipsum noviter intricabat et ligabat, in rethe ignorantie
supple.  Ideo dicit: Si ego fui de primo dubio exutus, idest
declaratus, propter subridentia verba brevia, sive vocabula,
idest propter verba cum risu breviter dicta, intra unum magis
novum ego fui intricatus, et dixi: Iam contentus requievi de
grandi admiratione; sed nunc admiror quomodo ego transcendam ista
corpora levia.  Ecce quod auctor confitetur se esse contentum de
primo dubio, de quo dubitabat, unde erat tantum lumen et unde
erat illa armonia et ille cantus.  Et tunc dixit: Sed ex quo
nosco me esse in celo, modo dubito quomodo ascendi et intravi
ista corpora levia, scilicet celestia.

	|100-105.~  Tunc Beatrix suspiravit more pie matris, et
convertit oculos suos ad Dantem sic, similiter, sicut mater se
convertit quasi turbata versus filium suum, quando errat.  Unde
ipsa post, scilicet apud unum pium suspirium propter
compassionem, oculos vertit versus me, cum illa similitudine,
idest cum illo aspectu, vel gestu, quam facit mater super filium
delirum, idest errantem, vel iratum, vel devium, vel discrepantem
a via recta.  Notandum quod ad declarandum istud dubium, Beatrix
incipit multum a longe, ostendens quod omnia dependentia tendunt
in bonum finem ex naturali instinctu dato a natura et celo. 
Huiusmodi instinctum est ordo naturalis, qui facit universum esse
simile Deo.  Deus est eternus, et ordo talis est ille qui
conservat et perpetuat omnia naturalia; et sic omnia naturalia
fiunt conformia Deo, qui est eternus.  Hic sunt multa actendenda. 
Primo actendatur Deus, prima causa, primus motor.  Secundo
actendendus est valor divinus, sive virtus divina inspicienda
est, et illa virtus divina, sive valor divinus, est finis omnium
creaturarum, ad quem finem tendunt omnia naturalia per diversos
gradus perfectionis.  Demum notandum est, quod alique creature
sunt propinquiores Deo quam alie.  Exemplum.  Ordo Seraphim est
propinquior quam ordo Tronorum, et Angeli sunt propinquiores Deo
quam homines, et homines sunt propinquiores Deo quam bruta, etc.;
ideo dicitur ad diversos portus, idest diversos gradus, propter
magnum esse.  Esse, hic accipitur pro latitudine omnium entium,
que latitudo omnium entium ponitur, comuniter, uniformiter
difformis.  Talis latitudo est magnum mare, in qua latitudine
sunt entia perfectiora aliis, perfectione essentiali et etiam
accidentali.  Ideo sunt diversi portus, idest diversi gradus
perfectionis entium; et sic diversimode entia tam magni maris
diversimode tendunt in virtutem et valorem Dei, qui est finis
omnium creaturarum.  Demum consideretur ordo rerum, datus rebus
naturalibus a Deo et natura.  Demum consideretur instinctum
nature; nam omnis species specifica habet suum instinctum, ut
canis ad venandum, piscis ad natandum, homo ad ratiocinandum,
etc.  Demum considerandum est, quod nedum creaturas non
rationabiles, sed etiam et rationabiles, iste ordo naturalis
trahit ad finem intentum a Deo et natura.  Tunc ad textum.

	Et incipit, idest sic prout sequitur infra: Res omnes
habent ordinem inter se; et ista est forma, que universum Deo
facit similem: scilicet, quia Deus est eternus, et iste ordo
perpetuat res, etsi non in singulari, saltem in speciebus.

	|106-114.~  Hinc vident alte creature, idest superne,
sicut sunt angeli, ormam, idest vestigium, sive exemplar, eterni
valoris, qui est virtus divina; et ille, scilicet valor, est
finis ad quem est facta tacta, sive pertacta, norma, regula
scilicet.  In ordine in quo dico, sunt acline, idest inclinate,
omnes nature (scilicet specifice, et etiam singulares) per
diversas sortes, idest gradus, magis principio eorum (scilicet
ille que sunt propinquiores principio, scilicet Deo, sicut sunt
Seraphim, etcetera) et minus vicine (idest etiam et creature, que
sunt minus vicine Deo, sicut sunt bruta et insensibilia.  Vult
hic auctor, quod quanto res sunt perfeciores naturaliter, tanto
sunt propinquiores Deo; et quanto sunt alie creature minus
perfecte, tanto sunt minus vicine Deo.  Utrum autem intentio
perfectionis naturalis et specifice et remissio actendatur penes
accessum ad summum gradum, vel penes recessum a non gradu, non
est presentis speculationis: opinio tamen securior est, quod
penes recessum a non gradu [actendatur perfectio], propter
argumenta difficilia solvi hoc probantia); unde moventur, idest
creature, ad diversos portus, idest gradus, propter magnum mare
esse (esse est hic genitivi casus), et quelibet, scilicet
creatura, cum instinctu ei dato qui illam portet.

	|115-120.~  Istud, scilicet instinctum, portat ignem
versus lunam, et facit naturaliter ascendere; istud in cordibus
mortalium est promotor; istud terram, idest elementum, in se
stringit, idest constipat et densam facit et adymat, idest in ymo
loco stare facit, scilicet in centro terre.  Non solum creaturas,
que sunt foris, idest extra, intelligentiam, idest irrationales,
iste arcus, idest ordo, sagiptat, idest conducit; sed illas,
scilicet rationales, angelos et homines, que habent intellectum
et amorem.

	|121-123.~  Providentia, scilicet divina, que tantum
assectat, idest disponit et ordinat, de lumine suo, facit celum,
scilicet empyreum, quod non est aliud nisi lux et amor, semper
quietum, imo immobile, quod nunquam movetur, scilicet celum
empyreum; in quo, scilicet celo empyreo, volvitur, scilicet celum
primi mobilis, sive ipsum primum mobile quod est in empyreo,
scilicet infra quod movetur, illud quod habet maiorem
festinantiam, idest ipsum primum mobile, quod festinantius
movetur omnibus aliis, quia volvitur in vigintiquatuor horis
semel.

	|124-126.~  Nunc vult ostendere auctore unde provenit,
quod homines devient ab illo tam nobili ordini et instinctu
nature; tamen primo dicit se portari in celum ab illo ordine
predicto, qui omnia mota per ipsum dirigit in bonum finem.  Et
nunc illuc, sicut ad situm decretum, idest preordinatum, nos
portat virtus illius corde, que quidquid movet, idest emictit
extra arcum, dirigit in signum letum.

	|127-135.~  Ad intelligendum litteram sequentem,
intelligendum est quod deviatio hominum ab isto instinctu nature
et ordine rerum, procedit ab indispositione mala hominum, que
indispositio provenit a vitiis, que inhabilitant homines ad bene
faciendum.  Quod declaratur tali comparatione.  Sicut in
artificialibus indispositio materie impedit artificem ita, quod
non producit bonum artificiatum; ita vitia impediunt homines, ut
non faciant ea per que itur ad bonum finem.  In artificialibus
consideremus, primo, artificem; secundo, artem eius; tertio,
instrumenta, quibus mediantibus artifex operatur; quarto,
materiam, ex qua fit artificium; quinto, indispositio materie. 
Ut in tali exemplo: faber, volens facere gladium, est artifex;
ars fabrilis est ratio faciendi gladium; malleus est
instrumentum; ferrum est materia; ignitio ferri est dispositio
materie.  Modo, dato quod artifex sit bonus, et habeat artem
fabrilem sufficienter, et habeat bonum maleum, si ferrum non est
ignitum, nunquam faber faciet bene gladium, propter
indispositionem materie indisposite.  Et tunc forma gladii, quam
credebat faber introducere in alio ferro non ignito, per quam
gladius fuisset gladius, non respondet intentioni fabri, quia
ferrum, quod est materia, ex qua debebat fieri gladius, est res
surda, idest non respondens intentioni artificis.  Sic ad
propositum.  Homo, qui habet liberum arbitrium flectendi se ad
bonum et ad malum, flectendo se ad res illicitas, ad desideria
terrena, ad res sensibiles et delectationes mundanas, vel
mundiales, recedit ab illo recto ordine et a proprio instinctu
naturali, et sic non pertingit ad bonum finem.

	Verum est, quod sicut forma, scilicet introducenda per
artificem, se non concordat multoties cum intentione artis, quia
ad respondendum materia est surda, idest indisposita; sic ab isto
cursu recedit aliquando creatura, que habet potentiam plicandi
se, idest viator qui habet liberum arbitrium, sic impulsa, idest
devia, idest tracta ab aliquo vitio, vel ab aliqua delectatione
illicita, in aliam partem.  Et sicut videri potest cadere ignis,
idest fulgur ignitum, de nube, quoniam violenter cadit; sic ab
impetu primo, idest ab instinctu nature et recto ordine, terra,
creatura terrena, torta, idest impulsa et commota, a falso
placere, idest a falsa complacentia; et sic apparet quomodo homo
deviat ab instinctu nature et vero ordine rerum.

	|136-142.~  Modo concludit auctor, dicente Beatrice, quod
ipse plus admirari non debet de suo ascensu de terra in celum,
quia est naturalis ascensus, datus [a] purgatione et dispositione
sua optima, nisi sicut esset admirandum de descensu aque ab alto
loco in ymum.  Sed plus esset admirandum, si staret in terra, sic
purgatus et dispositus, sicut si ignis vivus, idest flamma viva,
quiesceret in terra et non tenderet versus sursum.  Non debes
plus admirari, si bene existimo, de tuo ascensu, nisi sicut de
uno rivo si de alto monte descendat, scilicet ad ymum: mirum
esset in te, idest admirandum esset de te, si purus, idest
purgatus, liber impedimento, inferius te ad sedendum posuisses,
idest si te firmasses in terra et non currisses ad celum, sicut
si in terra quietaretur ignis vivus, vel staret quietus, et non
tenderet sursum vel quiesceret; quod est contra naturam ipsius
ignis.  Hiis dictis, Beatrix vertit se ad celum idest, Dantes
theologice cepit speculationem facere de celo.  |Quince~: idest
inde, revolvit, scilicet Beatrix, versus celum visum, idest
faciem suam.

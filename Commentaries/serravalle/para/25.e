	|SUMMARIUM.~  In isto vicesimoquinto capitulo, quod
incipit: ^Si unquam contingat~, auctor ponit quomodo Sanctus
Iacobus apostolus, propter quem in terra a peregrinis visitatur
Gallitia, examinavit eum de spe.  Cui auctor confessus est, quod
spes est certa expectatio glorie, quam divina gratia producit et
meritum precedens; fassus est se habere ipsam spem; fassus est
quomodo acquisivit eam ex verbis Psalmiste dicentis, Sperent in te
qui noverunt nomen tuum, quoniam non derelinquis querentes te, 
Domine, et etiam ipse Sanctus Iacobus in sua Epistola canonica 
ostendit ei spem.  Confessus est auctor, quod spes promictit sibi 
in resurrectione duplam vestem; et quod ad ipsam confortarunt eum 
verba Sancti Ioannis in Apocalypsi, ubi dicitur de stolis albis. 
Demum in fine capituli huius supervenit Sanctus Ioannes 
Evangelista tam splendidus, quod si Cancer, signum in celo, 
haberet unum tam lucidum cristallum, mensis decembris haberet 
unam diem que duraret per totum mensem.  Tunc Beatrix dixit 
auctori: Hic est ille, qui iacuit supra pectus nostri Pellicani. 
Et tunc Sanctus Ioannes declaravit auctori quomodo corpus suum 
redactum est in cineres sicut alia corpora humana, et quomodo 
solum corpus Christi et Virginis Marie resuscitata sunt in celo. 
Et tantus fuit splendor procedens a Sancto Ioanne, quod oculi 
Dantis non potuerunt illum sustinere et quasi defecerunt, unde 
dubitabat ne amisisset et perdidisset visum.  Hoc fingit auctor 
ad denotandum, quomodo et quia Sanctus Ioannes habuit 
profundissimam notitiam divinorum; in tantum quod auctor non erat 
potens ad intelligendum Evangelium ipsius Sancti Ioannis nec 
etiam Apocalypsim eiusdem. 

	|Proemio.~  ^Si unquam contingat quod poema sacrum.  Se mai
continga che'l poema sacro~: istud est vicesimumquintum capitulum
huius Paradisi, in quo, ex quo in capitulo precedenti auctor
introduxit Sanctum Petrum qui eum examinavit de Fide, nunc
introducit unum alium spiritum, scilicet Sancti Iacobi, qui
examinabit eum de secunda virtute theologica, scilicet Spe.  Et
dividitur in quatuor partes.  Quarum in prima, auctor introducit
predictum spiritum Sancti Iacobi. 

In secunda parte, que incipit ibi: 

     Ridendo tunc Beatrix dixit; 
     Ridendo allora Beatrice disse, 

auctor ostendit quomodo predictus spiritus Sancti Iacobi, ad 
instantiam Beatricis, facit triplicem petitionem auctori. 

In tertia parte, que incipit ibi: 

     Interim quod ego dicebam; 
     Mentre ch'io dicea, 

predictus spiritus facit unam aliam petitionem auctori. 

In quarta parte, que incipit ibi: 

     Postmodum inter ipsas; 
     Poscia tra esse, 

auctor introducit unum alium spiritum, qui debet examinare ipsum 
auctorem de tertia virtute theologica, scilicet de Caritate, qui 
est spiritus Sancti Ioannis Evangeliste. 

	|1-12.~  Primo igitur auctor, continuans dicta dicendis,
ostendit quomodo circa finem capituli precedentis auctor finxit
quod spiritus Sancti Petri amplexus est eum, laudando eum de optima
responsione.  Modo, volens de Spe tractare, premictit de una spe 
quam habebat, scilicet de redeundo ad patriam, de qua iniuste 
erat exclusus; et dicit hoc conditionaliter, quod si unquam 
eveniat casus, quod propter compilationem istius operis reducatur 
in patriam, ipse tunc coronabitur, idest laureabitur, corona 
laurea in loco illo ubi prius sumpsit fidem, ubi fuit baptizatus, 
scilicet in Sancto Ioanne, ubi est baptismus: que fides 
reddi[di]t ipsum gratum Deo, et perduxit eum usque ad gratiam 
divinam.  Dicit igitur textus: Si (pro non, ut patuit ex eventu) 
unquam contingat, quod poema sacrum (istud opus est sacrum et 
sanctum, quia est de materia sacra, scilicet theologica: dicit 
etiam Tullius, quod poetam oportet habere intellectum divinum; 
quod procedit a celo), ad quod posuit manum celum et terra (celum 
in scientia divina, terra in scientia naturali et philosophica 
seculari, acquisita per industriam humanam: vel dicas, celum et 
terram, idest anima que est celestis, et corpus quod est 
terrestre; et in hoc opere animam auctoris et corpus et omnes 
vires suas auctor posuit, cum anima speculando, cum corpore 
scribendo, quamvis in hac vita unus labor non sit sine alio), ita 
quod me fecit per multos annos macrum (Dantes erat macer a 
natura, et propter labores et vigilias adhuc effectus est magis 
macer); vincat crudelitatem que extra me claudit (ecce quod 
iniuste detinebatur foris exul) de pulchro ovili, scilicet de 
Florentia, ubi ego dormivi agnus, inimicus lupis qui ei dant 
dampnum (idest ubi fui puer et innocens; et quia vocat se agnum, 
ideo vocat Florentiam ovile.  |Inimicus lupis~, idest illis qui 
tenent civitatem in divisione.  Dicit aliquos Florentinos lupos, 
propter avaritiam eorum, quam figuravit per lupam in primo 
capitulo Inferni), cum alia voce, idest, cum alio vellere, redibo 
poeta (quia quando recessit de Florentia erat iuvenculus, et tunc 
habebat vocem, balatum idest, veluti agnus et parvus puer; sed 
modo redibit cum alia voce, idest eloquentia, et cum alio 
vellere, quia redibit corpore canus et mente, quia sapiens et 
maturus), et super fonte mei baptismatis apprehendam cappellum 
(idest coronam lauream, sicut coronantur poete: nunc ponit quare 
habet istam spem); eo quia per Fidem, que facit manifestas animas 
Deo (per Fidem fideles placent Deo) illuc intravi, et postea 
Petrus, scilicet Sanctus Apostolus, propter ipsam michi gyravit 
frontem; amplexando eum ter in gyrum, ut dictum est in fine 
capituli precedentis, laudando que dixerat. 

	|13-15.~  Modo loquitur de spiritu Sancti Iacobi, dicens:
Inde movit se unum lumen versus nos, de illa spera unde exivit 
primitia (scilicet anima Sancti Petri, qui fuit primus princeps 
Ecclesie), quam Christus fundavit, quam dimisit Christus de 
vicariis suis. 

	|16-18.~  Et mea domina, scilicet Beatrix, plena letitia,
michi dixit: Respice, inspice, ecce Baro, propter quem inferius 
visitatur Gallitia.  Iste baro est Sanctus Iacobus, ad cuius 
ecclesiam (in qua corpus eius requiescit, quam ecclesiam fecit 
fieri Karolus Magnus, ad quam visitandam, vadunt multi peregrini, 
etc.; que ecclesia est in ultimis partibus occidentalibus 
Christianorum et in regno Hyspanie), [vadunt peregrinantes]. 

	|19-24.~  Nunc auctor ponit unam comparationem columbarum,
ad ostendendum quomodo fecerunt ad invicem isti duo spiritus 
apostolici, scilicet Sancti Petri et Sancti Iacobi: quando una 
columba est in pastura, et alia columba supervenit illi, et una 
columba applaudit alteri, monstrando affectionem ad invicem. 
Sicut quando columbus se ponit prope sotium, et unus et alter 
pandit, gyrando, idest circumeundo se, et murmurando, 
affectionem; sic vidi ego unum ab alio grandi glorioso principe 
esse collectum, receptum, laudando cibum qui eos ibi in prandio 
satiat. 

	|25-27.~  Sed postquam gratulari fuit solutum, idest
finitum, taciti coram me quilibet se fixit, idest firmavit, igniti
ita, quod vincebant meum vultum.  |Igniti~: idest, inflammati amore
caritatis. 

	|28-33.  Ridendo tunc Beatrix dixit.  Ridendo allora
Beatrice disse~: hec est secunda pars huius capituli, in qua auctor
ostendit, quomodo spiritus Sancti Iacobi apostoli, ad instantiam 
Beatricis, facit triplicem petitionem auctori; et ipsa Beatrix 
captat benivolentiam laudando et extollendo ipsum Sanctum 
Iacobum, in quo figuratur Spes.  Et quia in sua Epistola canonica 
largiter loquutus est de Spe, dicens: Omne datum optimum et omne 
donum perfectum desursum est; ideo dicit textus: Ridendo tunc 
Beatrix dixit: Inclita vita, scilicet anima, Sancti Iacobi, 
propter cuius largitatem, idest liberalitatem scripture, de 
nostra, scilicet Ecclesia Dei triumphante, basilica fuit 
scriptum, facias resonare Spem, idest facias exprimi bene et 
sufficienter de Spe in ista altitudine, idest in isto celo: tu 
scis quot vicibus illam figuras, scilicet in canonica tua 
Epistola, quot Iesus, tribus, scilicet Apostolis, scilicet Petro, 
Iacobo scilicet et Ioanni Evangeliste, fecit maiorem c{l}aritatem. 
Omni vice qua legitur in Evangelio, quod Iesus in aliquo actu 
excellenti erat, semper vocabat istos tres apostolos prescriptos 
ad omnia secretiora, sicut patet in monte Tabor in 
transfiguratione, in oratione in orto, quando fuit captus, ut 
Petrus fieret habile fundamentum Ecclesie propter Fidem, Iacobus 
propter Spem, Ioannes propter Caritatem. 

	|34-36.~  Unde Sanctus Iacobus, sic rogatus a Beatrice,
dixit Danti: Leva caput (idest oculos intellectuales, et
contemplare bene), et fac quod te secures, idest quod sis securus,
idest depone omnem metum; quia quidquid venit huc de mortali mundo,
convenit, idest oportet, quod ad nostros radios maturetur, idest 
oportet quod conformetur gratie nostre, idest quod capiat fidem 
et spem loquendi nobiscum, in caritate nostra, que satisfacit 
omnibus iustis petitionibus. 

	|37-39.~  Istud confortum, idest ista confortatio, sive
hortatio, de foco, idest igne, secundo, scilicet spiritu Sancti
Iacobi, michi venit; unde levavi oculos ad montes, idest respexi ad
sanctos istos, scilicet Petrum et Iacobum (ipsemet se declarat), 
qui, scilicet sancti, incurvaverunt illos, scilicet oculos meos, 
prius cum nimio pondere, idest nimia excellentia splendoris, quem 
non tolleraverunt oculi mei. 

	|40-48.~  Nunc spiritus Sancti Iacobi prestat auctori bonam
spem, indicando ei, quod debeat respondere de Spe, quasi dicens:
Deus permisit te videre tot celestia; bene poteris respondere ad
mea interrogata.  Postquam per gratiam vult quod tu te affrontes, 
idest facie ad faciem videas, noster Imperator, ante mortem, 
scilicet tuam, in aula magis secreta, idest in celo, cum suis 
comitibus, idest amicis (quasi dicat: quia Deus permisit te 
videre celestia, et concessit ex gratia speciali, quod tu 
describeres poetice celum et celestia, ad quod Sanctus Paulus 
ivit, sed non descripsit; ideo dic quid est Spes, ut in te et in 
aliis hominibus mortalibus apertius cognoscatur), ita quod, viso 
vero et cognito istius curie, Spem, que inferius bene in amorem 
trahit, in te et in aliis de hoc horteris; dicas quid ipsa est, 
dicas quomodo floret in mente tua, et dicas quomodo ad te venit. 
Sic secutum est secundum lumen.  Ecce tres interrogationes. 
Prima est: quid est spes? secunda, quomodo est in mente auctoris? 
tertia, quomodo acquisivit eam? 

	|49-54.~  Modo verba sequentia, si dicerentur ab ipso
auctore, viderentur quedam iactantia; ideo non ipse auctor dicit,
sed Beatrix dicit pro eo, ne Dantes videretur vanagloriari ex hiis:
nam ista verba essent nimis magna iactantia in ore suo.  Dicit 
ergo Beatrix: Et illa pia, que conduxit pennas mearum alarum ad 
tam altum volatum, ad responsum sic me prevenit, idest respondit 
pro me: Ecclesia militans aliquem filium non habet cum maiori 
spe, sicut est scriptum in Sole qui radiat totum nostrum stuolum, 
idest totam nostram aciem, vel sotietatem.  Idest: in terra, in 
Ecclesia militante, que est una militia et unum certamen, idest 
ille defenderet Fidem et Spem contra omnes adversarios Fidei et 
Spei.  Nota quod quilibet debet credere se de numero salvandorum. 
|In sole~: idest in Deo, habet respectum ad id quod dixit supra, 
quando vidit tot millia lucernarum, et solem, scilicet Deum, 
super omnes. 

	|55-57.~  Ideo, scilicet per gratiam, est sibi concessum,
quod de Egipto, idest de loco tenebrarum (Egiptus, tenebra
interpretatur) et peccatorum, veniat in Hierusalem, idest in Terram
Sanctam et promissionis, que est vita eterna, propter videre, idest
ad videndum, antequam militare sit ei prescriptum, idest vivere in 
mundo.  Prescriptum est sublatum, vel incisum; idest antequam 
moriatur.  Ecce quod ad unam petitionem, factam per Sanctum 
Iacobum auctori, Beatrix respondet pro eo.  Ad alias duas 
petitiones respondit ipse auctor. 

	|58-63.~  Alia duo puncta, que non propter scire sunt
petita, quia in celo omnia sciuntur, sed ut ipse reportet quantum
ista virtus est tibi in complacentia, ei dimicto, quia non erunt
sibi fortia, nec iactantie; et ipse ad hoc respondeat, et gratia
Dei hoc sibi comportet.  Quasi dicens: Ista duo puncta sibi
relinquo, et Deus dabit sibi gratiam bene dicendi, sicut solitus
est. 

	|64-72.~  Sicut dicens, idest discipulus, qui doctorem
sequitur, promptus et libens, in eo in quo ipse est expertus, ad
hoc ut sua bonitas, idest sufficientia, non abscondatur, sed
publicetur supple: Spes, dixi, est unum expectare certum illius
glorie, quam producit gratia divina et precedens meritum.  Hanc
diffinitionem ponit Magister Sententiarum, dicens: Spes est certa
expectatio future glorie, que provenit ex gratia divina,
precedentibus meritis.  Ecce iam auctor satisfecit petitioni, qua
querebatur quid est spes; nunc vult satisfacere alteri petitioni,
scilicet quomodo floret in mente sua, et dicit: A multis stellis
(idest auctoritatibus Sacre Scripture, a multis Doctoribus, quos
posuit in forma stellarum supra, qui radiis sue sciente vixerunt 
splendide, quia, Qui alios erudiunt ad iustitiam, erunt sicut 
stelle in perpetuas eternitates) michi venit illa lux; sed illam 
instillavit, idest intus pluit, in meum cor prius, qui fuit 
summus cantor primi ducis, idest Dei qui est primus dux.  Ista 
stella fuit David propheta, psalmographus, qui bene descripsit, 
prophetando, illas virtutes theologicas, et maxime Spem, in 
Psalmo nono, quando dixit: Sperent in te qui noverunt nomen tuum, 
Domine, quoniam non dereliquisti querentes te. 

	|73-75.~  Sperent in te, in sua Teodia, idest, dicunt illi
qui sciunt nomen tuum (Theodia: a Theos grece, latine Deus; Odia, 
scilicet scientia: Theodia, idest scientia Dei, seu divina); et 
quis nescit id, si habet fidem meam?  Etiam illi qui non habent 
cognitionem, habent spem meam. 

	|76-78.~  Tu, scilicet Iacobe, sancte Apostole, in me
instillasti cum instillatione tua in Epistola postmodum, sicut
David instillaverat; ita quod ego sum plenus, et in alios vestram 
pluviam repluo.  Tu dixisti: Omne datum optimum, etc.; idest, 
istam habundantiam spei, quam a vobis habui, ego refundam in 
alios. 

	|79-87.  Interim quod ego dicebam.  Mentre io diceva~: ista
est tertia pars huius capituli, in qua auctor introducit quomodo 
Sanctus Iacobus fecit unam aliam petitionem eidem auctori, que 
est, quid spes promictit sperantibus bene?  Et vult dicere iste 
textus, quod interim, dum auctor sic respondebat, Sanctus Iacobus 
tacitus splenduit splendore acuto, sicut est fulgur subitum et 
densum; et dixit Danti: Amore inflammatus de virtute Spei, que me 
secuta est usque ad palmam, scilicet martyrii, et ad exitum 
campi, idest usque ad mortem, me inducit ut interrogem quid tibi 
promictit ista spes.  Interim quod ego dicebam, intra vivum sinum 
illius incendii, scilicet Sancti Iacobi, tremolabat unus lampor, 
idest lumen, vel fulgur subitus et densus ad instar lampi, idest 
coruscationis.  Inde spiravit, idest loquutus [est]: Amor, unde 
evampor, idest inflammor, adhuc versus virtutem, scilicet Spei, 
que me sequuta est in palmam, scilicet martyrii, et ad exitum 
campi, idest usque ad mortem, vult quod ego respiciam ad te, 
idest explorem, qui delectaris de ea; et est michi gratum, quod 
tu dicas illud quod Spes tibi promictit. 

	|88-90.~  Et ego, scilicet dixi: Nove et antique Scripture
ponunt signum, et ipse michi digito monstrant (idest Testamentum
novum et vetus, iste Scripture, indicant) scilicet premium,
bravium, quod expecto, animarum, quas Deus sibi fecit amicas. 

	|91-93.~  Dicit Ysayas, quod quelibet vestita in sua terra
erit (idest in celo, quod est terra viventium) de duplici veste, 
scilicet duplici gloria, scilicet anime et corporis, et sua terra 
est ista dulcis vita.  Dicit Ysayas, quod duplicia possidebunt. 
Iam declaravit de qua terra dicit; scilicet celum, ubi est vita 
eterna. 

	|94-96.~  Iterum declarat de spe per dicta Sancti Ioannis 
Evangeliste in Apocalypsi, capitulo quarto, vel quinto, ubi 
loquitur de stolis albis, etc.  Tuus frater, scilicet Ioannes 
Evangelista tuus frater, multo plus digestam, ibi ubi tractat de 
albis stolis (idest in quinto capitulo Apocalypsis), istam 
revelationem nobis manifestat.  |Digestam~: idest discussam,
declaratam.  Dicitur Apocalypsis sexto capitulo: Vidi subtus 
altare Dei animas interfectorum propter Verbum Dei, etc.; et 
clamabant voce magna dicentes: Usquequo, Domine, [non] vindicas 
sanguinem nostrum de hiis qui sunt in terra?  Et datum est illis 
responsum, ut expectarent modicum tempus, donec impleatur numerus 
fratrum suorum, etc., et dare[ntur] illis singule stole albe. 

	|97-99.~  Et prius, et prope finem illorum verborum,
Sperent in te supra nos fuit auditum; quibus vocibus responderunt
omnes carole, idest coree, idest omnes anime ille sancte que erant
ibi. 

	|100-102.~  Postmodum inter ipsas.  Poscia tra esse~: hec
est quarta pars huius capituli, in qua auctor introducit alium
spiritum, qui debet examinare ipsum auctorem de tertia virtute
theologica, scilicet de Caritate, qui est spiritus Sancti Ioannis 
Evangeliste, qui scripsit Apocalypsim.  Postmodum inter ipsas, 
scilicet duas animas sanctorum Petri et Iacobi, unum lumen 
claruit, scilicet spiritus Sancti Ioannis Evangeliste, ita quod 
si Cancer haberet unum talem cristallum, yems haberet unum mensem 
unius solius diei.  Hic multi dixerunt multa vana, et etiam 
littera est fortis.  Sed dimissis, idest omnibus aliis vanis 
dictis obmissis, notandum est, quod ille spiritus tertius erat 
lucidus et splendidus sicut sol, habebat formam unius cristalli, 
et lucebat velut sol.  Et si cancer haberet unum talem 
cristallum, videretur esse unus alius sol in luciditate.  Item 
notandum, quod [si] in quocumque signo, duodecim illorum que sunt 
in zodiaco, esset sol, scilicet in alio signo illi opposito esset 
alius sol, tunc per totum illud tempus, quo sol esset in illo 
signo, unus esset dies per totum illum mensem: quia quando sol 
occideret existens in illo signo, alius sol oriretur qui esset in 
alio signo sibi opposito; et sic sol semper esset super terram, 
et sic esset semper dies.  Ponatur exemplum, quod dicit hic 
auctor.  Ponatur quod unus alius sol sit in Cancro signo, quando 
iste sol, qui est in celo, nunc est in signo Capricornii, quod 
signum Capricornii est signum oppositum signo Cancri; tunc, 
occidente sole qui esset in signo Capricornii, oriretur ille sol 
qui esset in signo Cancri, opposito Capricornio; et sic per totum 
mensem decembris esset unus dies, quia esset sol supra terram: 
quia quando sol qui esset in Capricornio esset sub terra, ille 
qui esset in Cancro esset supra terram, et e converso; et ita 
accideret de quibuscumque aliis signis ad invicem oppositis. 
Dixit hic auctor de signo Cancri, quia videretur apud grossos 
maximum inconveniens, quod esset unus dies sine aliqua nocte in 
yeme, et plusquam in estate.  Vocat hic etiam auctor mensem 
decembris, in quo sol est in signo Capricornii, yeme[m], quia 
tunc sol maxime distat a nobis, et sic tunc tempus est frigidius 
quam in aliis mensibus, et quia tunc est solstitium yemale, etc. 
Nihil aliud vult hic dicere auctor, nisi quod Spiritus Sancti 
Ioannis Evangeliste erat lucidus, sicut est sol. 

	|103-108.~  Modo per unam comparationem auctor vult
describere adventum istius spiritus Sancti Ioannis.  Idest, sicut
honeste, modeste, invitata virgo ad naptias, intrat in tripudium,
sive in coream, ad honorandum novitiam (Ytalici vocant sponsam
mulierem, quando vadit ad virum suum, novitiam, |novitia~); ita
supple Spiritus Sancti Ioannis intravit inter istas duas animas, 
scilicet Sanctorum Petri et Iacobi.  Et sicut surgit, quando 
sedit diu, et vadit et intrat tripudium virgo leta, solum propter 
facere honorem novitie, idest sponse, non pro aliquo fallo, idest 
defectu; sic vidi ego clarificatum splendorem, scilicet Spiritum 
Sancti Ioannis, venire ad duos, scilicet spiritus Sanctorum Petri 
et Iacobi, qui se volvebant ad rotam, qualiter, idest sicut, 
conveniebat eorum ardenti amori.  Ioannes Evangelista semper fuit 
virgo, ideo Christus in cruce Virginem virgini commendavit. 
|Ardori~: quasi dicens, velociter moven[tur], quia ardor amoris 
volvit eos. 

	|109-111.~  Volvit se in cantum et in notam; et mea domina
tenebat in eos aspectum, ac sicut sponsa tacita [et immota].  Quasi
dicens, quod Beatrix repiciebat illos tres; quia quasi tota fides
stat in illis tribus, in quibus figurantur ille tres virtutes
theologice, scilicet Fides in Petro, Spes in Sancto Iacobo, et
Caritas in Sancto Ioanne. 

	|112-114.~  Nunc Beatrix commendat istum spiritum noviter
venientem; scilicet Spiritum Sancti Ioannis, in duobus: primo, quia
iacuit supra pectus Domini in cena, ubi vidit tot secreta celestia;
secundo, quia fuit sibi commendata Virgo et commissa.  Inquit 
Beatrix de Sancto Ioanne: Hic est ille qui iacuit super pectus 
nostri Pellicani, idest Iesu Christi, et hic fuit de Cruce ad 
grande officium electus.  Notandum est hic quod Pellicanus est 
avis in Egipto, que facit nidum, in quo fovens pullos suos, 
quando ingrediuntur in nidum serpentes et mordent pullos, qui 
morbidi et prope mortem deducti clamant, Pellicanus venit ad 
clamorem; et videns pullos quasi morientes, rostro percutit 
pectus suum, et inde fluit sanguis, quem sugentes pulli sani 
facti sunt, et sic evadunt mortem que ex veneno imminebat eis. 
Sic fecit Christus Dominus noster: ut nos, sauciatos veneno 
antiqui serpentis, a morte liberaret, sanguinem suum fudit in 
cruce, permictens se crucifigi; quem nos bibentes tam 
spiritualiter quam corporaliter, liberamur a morte eterna. 

	|115-117.~  Domina mea sic, scilicet dixit; nec propter hoc
movit plus vistam suam, stando actenta, postea quam ante verba sua:
idest dicatur, ex illo loqui, non tamen ipsa Beatrix relinquebat 
intentionem suam. 

	|118-123.~  Iam comparative vult ostendere auctor, quid
evenit sibi in videndo talia et audiendo.  Quando quis scit quod
sol debet eclipsari, ipse respicit solem propter videre ipsum
eclipsari; et ita fixe respicit, quod propter talem intuitum quasi
perdit visum.  Et hoc provenit ex hoc, quod excellens sensibile
quasi corrumpit sensum in illa eclipsatione solis: qui respicit in
eam, quasi efficitur non videns.  Sic eveniebat auctori, qui 
respiciebat in Beatricem et in Beatum Ioannem clarissimum; et 
maxime, quia intuebatur si posset videre corpus Beati Ioannis 
esse ibi in celo glorificatum: sed non potuit videre, tum propter 
excellentem claritatem que ibi micabat, tum quia corpus Ioannis 
non est in celo, imo in terram est conversum.  Qualis est ille 
qui respicit et se argumentat, idest conatur, [videre] eclipsari 
solem aliquantulum, qui propter videre non videns efficitur; 
talis effectus fui ad illum ultimum focum, idest ignem, scilicet 
ad spiritum Sancti Ioannis qui ultimo venerat illuc, interim quod 
dictum fuit: Quare abbagliaris, idest obumbraris, vel obscuraris, 
seu offuscaris, sive quasi obcecaris (|abagliare~ in ydiomathe 
ytalico, quando sol reverberat in faciem hominis, non potentis 
bene respicere in eum, quia non potest bene sustinere illum 
splendorem: hic eveniebat sic auctori de isto splendore celato), 
pro videnda re, idest ad pervidendum rem, que hic non habet 
locum? 

	|124-126.~  In terra terra est meum corpus, et ibi erit
tantum cum aliis, scilicet corporibus humanis, quod numerus noster
cum eterno proposito aguaglietur, idest adequetur.  Ecce quod
Sanctus Ioannes dicit, quod corpus suum non est in celo, imo in
terra, et in terram conversum, et ibi stabit tantum quousque
numerus electorum erit impletus. 

	|127-129.~  Cum duabus stolis, idest cum anima et corpore,
in beato claustro sunt due luces sole, scilicet Christus et Beata
Virgo Maria, que ascenderunt (nam in capitulo vicesimotertio huius 
Paradisi finxit, quod cum Christo ascendit Beata Virgo Maria de 
spera octava, et ivit ad Ecclesiam triumphantem, remanente 
Ecclesia militante, etc.); et istud apportabis, scilicet 
inferius, in mundum vestrum, idest dices in terris. 

	|130-135.~  Iam imponit finem.  Ad istam vocem, inflammatus
gyrus, scilicet illorum trium spirituum, idest circulus
tripudiantium, sequutus est cum dulci mixtura, que efficiebatur in
sono trini spiri, idest spiraminis, splendoris (ponit comparative,
quomodo tota illa acies et sotietas fecit finem simul in uno
istanti, per istum modum quem faciunt galeocti, idest navigantes in
galea, cum remis: quia comito, idest illo officiali cui omnes
habent [esse] obedientes, pulsanti unum fischium (fischium est unum
parvum instrumentum quod ore pulsatur, et quod facit unum sonum
valde acutum), tunc, audito sono illius fischii, omnes qui movent
remos quiescunt et cessant a motu tali: qui comitus (est nomen
officii in galea) sepe pulsat tale fischium, sive instrumentum,
maxime quando intuetur aliquod periculum imminere in galea, ut
scopulus vel aliud periculum), sicut, pro cessando labore vel
periculo, remi prius in aqua repercussi, omnes quiescunt ad sonum
unius sibili, idest fischii, sive instrumenti supple, sic
cessaverunt isti spiritus a laboribus eorum. 

	|136-139.~  Modo ostendit auctor, quomodo cum maximo
stupore ammiratus fuit et alteratus in animo suo, quod quasi
perdidit visum, dicens: Ay! quantum in mente me commovi, quando me
volvi propter videre Beatricem, propter non posse videre, scilicet 
ipsam, quamquam ego essem prope illam, et in mundo felici, idest 
in celo Empyreo, sive in vita eterna. 

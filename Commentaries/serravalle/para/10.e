	|SUMMARIUM.~  In isto decimo capitulo, quod incipit:
^Intuendo, seu respiciendo, in suum filium~, auctor tractat de
spiritibus beatificatis in spera solis.  Primo tamen dicit quod
ineffabilis valor, scilicet Pater, intuens in suum Filium cum
amore, idest Spiritu Sancto, quem ipsi duo equaliter spirant, omnes
creaturas cum ordine optimo producit, inter alia speras celestes et
maxime circulum zodiacum, sive obliquum, qui oblique stat in celo 
octavo, sub quo moventur omnes planete, et maxime sol, qui illum 
circuit trecentis sexaginta quinque vicibus in anno, cum una 
quarta, que in quatuor annis facit bissextum.  Hic circulus 
zodiacus tangit circulum meridionalem in Ariete et in Libra, in 
quibus duobus signis sunt equinoxia.  Declinat autem zodiacus a 
meridiano usque ad Capricornum, et ascendit usque ad Cancrum, in 
quibus fiunt solstitia; et nisi iste circulus zodiacus esset sic 
obliquus, multa virtus in celo activa esset frustra, et multa 
passiva inter elementa.  Tunc quando sol, qui de influentia celi 
mundana informat et qui cum suo lumine nobis horas ostendit, quia 
a sole concipimus horas, erat in Ariete, scilicet signo in quo 
omnes hore citius presentantur, quia est equinoxium, in istum 
Solem auctor ascendit, nec perpendit se ascendere; sed bene 
perpendit se in illo esse.  Et admonitus fuit a Beatrice, ut 
regratietur soli iustitie, idest Deo, qui ipsum conduxerat in 
hunc solem materialem; quod et fecit.  Et tunc in sole vidit 
multos spiritus beatificatos hic, qui in circum movebantur, 
facientes unum sertum de se ipsis corizando, qui circumierunt 
Beatricem et auctorem terna vice.  Demum quiescentes, unus eorum, 
scilicet spiritus Sancti Thome de Aquino, manifestavit se fuisse 
de agnis gregis quam Sanctus Dominicus conducit per iter, in quo 
optime impinguatur, si non vanigiatur, idest si non per vanitates 
eatur.  Manifestavit etiam spiritum magistri Alberti Magni de 
Alamania; spiritum Gratiani, et sui germani, magistri Petri 
Lombardi; spiritum Salomonis, de quo dicit quod, si verum est 
verum, non surrexit illi secundus: et sic manifestat spiritus 
Sancti Ambrosi, Boetii, Isidori, Sigerii.  Omnes isti fuerunt 
magni theologi, quos ponit auctor in sole, sive in spera Solis, 
ex eo et pro eo quia sol habet influere et influit in hominibus 
scientiam profundam, sapientiam altissimam, maxime theologicam. 

	|Proemio.~  ^Respiciendo in suum Filium cum Amore. 
Guardando nel suo Figlio con l'Amore~: istud est decimum capitulum
huius Paradisi, in quo auctor tractat de spiritibus beatificatis in
celo solis.  Et dividitur in quatuor partes.  In quarum prima
auctor, volens venire ad suum propositum, premictit ordinem celi. 

In secunda parte, que incipit ibi: 

     Minister maior nature; 
     Lo ministro maior de la natura, 

auctor describit ascensum suum in speram solis. 

In tertia parte, que incipit ibi: 

     Et Beatrix incepit: Regratiare; 
     Et Beatrice commenz@o: Rengratia, 

auctor edocetur a Beatrice, ut regratietur Deo, qui eum 
conduxerat ad speram solis. 

In quarta parte, que incipit ibi: 

     Et intra unum sensi; 
     Ed entro all'un sentii, 

describitur unus spiritus singularis modernus, magne excellentie, 
qui indicat se et suos sotios in illa spera. 

	|1-6.~  Quantum ad primam partem auctor, ut possit
pervenire ad materiam quam intendit, primo premictit dispositionem
celi, quod de istis ternariis oportet habere bonam considerationem,
quia in eis tangitur pulcherrima materia et subtilis, theologia et
bona astrologia.  Dicit igitur auctor: Deus, qui est trinus et
unus, per suam potentiam, sapientiam et amorem, dedit ordinem 
naturalibus rebus debitum et creaturis cunctis, per quem omnia 
conservantur, et sine eo nihil posset stare.  Primus et 
ineffabilis valor; idest, prima persona in divinis, qui est fons 
et fontale principium omnis productionis, idest Pater 
omnipotens; valor, cui attribuitur immensa potentia, sicut 
attribuitur sapentia Filio et amor Spiritui Sancto; respiciendo 
in Filium suum, quem eternaliter producit gignitive, cum Amore, 
idest Spiritu Sancto, quem Pater et Filius producunt spirative, 
equaliter, omnem ordinem, qui comprehendi potest vel mente vel 
loco, produxit.  Nemo posset illum ordinem clare intueri, sine 
participatione virtutis illius divine; vel sic, quod creature non 
possent diu durare nec stare sine participatione illius 
divinitatis.  Nos videmus tot contraria, sicut sunt ignis, aqua, 
aier, terra, que simul conservantur; et hoc non posset esse, nisi 
esset aliquod primum principium, quod illa teneret et conservaret 
invicem.  Et invitat auctor ex hiis auditorem ad contemplandum 
speras celestes et maxime circa zodiacum circulum.  Pro quo 
notandum, quod nona spera movetur ab oriente in occidentem motu 
diurno: alie vero spere omnes moventur motu proprio ab occidente 
in orientem; motu vero raptus, quo rapit eas primum mobile, 
moventur etiam motu diurno.  Sed in firmamento ponitur circulus 
zodiacus, in quo sunt duodecim signa; et ibi sunt duo motus, 
scilicet diurnus et motus proprius firmamenti.  Nota quod 
circulus zodiacus stat in spera obliquus; et pars superior, in 
qua est Cancri signum, tendit versus polum Arthicum; pars 
inferior nobis, in qua est Capricornus, tendet versus polum 
Antarthicum.  Declinat autem zodiacus a tropico Cancri usque ad 
tropicum Capricorni; in signo autem Arietis et in signo Libre, 
zodiacus tangit circulum meridionalem et equinoxialem.  Sex signa 
zodiaci dicuntur septemptrionalia, que aspiciunt septemptrionem; 
et alia sex dicuntur meridionalia, quia aspiciunt ad meridiem. 
In firmamento sunt duo motus contrarii, in quo est circulus 
zodiacus, sub quo moventur omnes planete.  Inducit autem auctor 
lectorem, ut contempletur illam partem celi, ubi sunt motus 
contrarii, scilicet ad circulum zodiacum, et ibi considerat artem 
divinam, idest ordinem datum rebus creatis, ad quem semper Deus 
aspicit: tantum illum amat.  Et dicit auctor lector, quod 
consideret in zodiaco, quomodo in duos ramos dividitur, quorum 
ramorum unus habet sex signa, sic et alter, et quomodo circulus 
planetas portat, idest sub eo moventur planete propter 
satisfacere mundo.  Propter quod notandum est, quod spera 
dividitur in quinque partes equales; quarum tres, secundum 
aliquos, sunt habitabiles, scilicet illa que in circulo 
meridionali usque ad tropicum Cancri, et illa que est sub circulo 
equinoxiali, et illa regio que est inter circulum meridionalem et 
tropicum Capricorni.  Aliqui dicunt, quod solum due quarte, sive 
regiones, sunt habitabiles, quia dicunt non esse habitabilem 
regionem sub circulo equinoxiali.  De istis opinionibus non est 
curandum ad presens.  Sed videndum est, quomodo necessarium est, 
quod sol transeat sub circulo zodiaco obliquo.  Quia si sol 
semper in meridie staret, nunquam possent fructificare partes 
ille, que sunt inter meridionalem circulum et tropicum Cancri, 
quia non haberent frigus nec calorem sufficientem ad generationem 
rerum, etc.  Quia sol, qui habet totum mundum illuminare et 
calefacere partes ubi fiunt generationes rerum naturalium, non 
attingeret, et semper nimis ab ipsis distaret.  Idem dicendum 
esset de parte illa, que est inter circulum meridionalem et 
tropicum Capricorni.  Et sic non haberent ille partes frigus 
decens: et sic magna pars celi esset vana et virtutis eius; et 
potentia susceptiva hic inferius, etiam esset in vanum.  Tunc ad 
textum. 

	Respiciendo in suum Filium cum Amore, quem, scilicet 
Amorem, idest Spiritum Sanctum, unus, Pater, et alter, scilicet 
Filius, eternaliter spirat, primus et ineffabilis valor, scilicet 
Pater, prima persona omnipotens, qui Pater est primum principium, 
immensum, infinitum (Patri attribuitur summa potentia, sicut 
Filio immensa sapientia, et Spiritui Sancto excelsus amor), 
quantum per mentem, idest mentaliter, vel per locum, gyratur, cum 
tanto ordine fecit, scilicet Deus, scilicet creaturas, quod non 
potest esse sine gustu illius qui talia intuetur, idest quin 
participet de divinitate vel de perfectione Dei. 

	|7-12.~  Eleva igitur, lector, ad altas rotas, idest ad
speras celorum, mecum visum, idest intellectualem speculationem,
recte ad illam partem, idest ad circulum zodiacum, ubi unus motus
et alter percutitur (ubi sunt duodecim signa: ibi sunt duo motus, 
scilicet diurnus et planetarum, qui sunt motus contrarii in 
zodiaco, sub quo currunt omnes planete, et qui est in firmamento, 
scilicet in octava spera); et ibi incipias procari, idest 
contemplari, artem, scilicet illius fabri, qui fecit illa talia 
instrumenta, quibus ista inferiora reguntur, et ordinem ad quem 
Deus aspicit, ille qui intra se illam, scilicet artem, amat 
tantum, quod nunquam ab ea oculum removet, ita quod semper 
ordinat quod motores servent leges suas. 

	|13-18.~  Vide quomodo inde, scilicet de signo Arietis,
diramatur, idest derivatur, vel descendit, obliquus circulus qui
planetas portat, idest sub quo planete moventur; quia circulus
obliquus elevatur a signo Arietis usque ad Cancrum, deprimitur
autem a signo Arietis usque ad Capricornum, ut satisfaciat mundo,
qui, scilicet mundus, eos, scilicet planetas, vocat, idest appetit.
Quia si strata ipsorum non esset tortuosa, multa virtus in celo 
esset in vanum, quia nullos effectus produceret, et quasi omnis 
potentia, scilicet susceptiva, hic, scilicet inferius, mortua, 
scilicet esset, quia non produceret res naturales.  Nam si sol 
semper staret in circulo equinoxiali, qui dividit celum in duas 
medietates, semper esset ver, et sic deficeret mundus, quia non 
esset frigus neque calor ad sufficientiam ad perficiendum 
terrenascentia; si autem semper esset in tropico yemali sive 
estivali, alicubi esset semper superfluum frigus vel superfluus 
calor.  Tunc oportet quod via planetarum debeat esse tortuosa, ut 
sol aliquando sit magis propinquus, aliquando magis remotus, ut 
bene probat auctor de spera.  Aliter enim materia inferior, que 
est in potentia ad omnem formam esset vana; et sic tam potentia 
in celo activa, quam passiva in terra, essent in vanum. 

	|19-21.~  Et si a recto, scilicet a circulo meridionali,
plus vel minus, scilicet, esset longinqua divisio, esset multum 
defectuosum et inferius et superius de ordine mundano.  Quia si 
tortuositas circuli zodiaci plus vel minus elongaretur a circulo 
meridionali, tam in celo multum de potentia activa, quam in terra 
de potentia passiva, multum esset defectivum. 

	|22-24.~  Nunc remaneas, lector, super tuo bancho, idest
scampno, vel studio, retro, me scilicet, qui vado ad aliam
materiam, cogitando id quod prelibatur, idest tibi promictitur per
me, si vis esse letus primitus quam fessus; idest, si sequens illam
materiam, quam tibi promisi, multum delectaberis, et in tantum, 
quod labor non erit tibi ad tedium. 

	|25-27.~  Iam auctor excusat se, et non procedit ulterius
in hac materia.  Posui ante te, scilicet materiam quam audisti;
ammodo per te ipsum te ciba, de tali materia astrologica, quam non
intendo hic ampliare nec ulterius tractare; sed volo describere 
statum animarum sanctarum in spera solis: quia ad se trahit totam 
meam curam illa materia unde ego sum factus scriba, idest 
scriptor et tractator, scilicet descriptio animarum in sole 
positarum.  Nota hic, quod auctor ministravit duas altas materias 
lectori, unam theologicam, reliquam astrologicam.  Theologica 
altissima fuit: scilicet, quomodo Pater (eternus valor, immensus, 
qui est primum principium, fons et origo, omnis productionis), 
respiciens in Filium (qui est Verbum et ymago expressiva Patris, 
et ars viva exemplaris, plena omnium rationum viventium, 
exemplum, ydea, creabilium, per quam artem omnia fiunt a Deo) cum 
Amore (idest Spiritu Sancto) quem unus et alter, idest Pater et 
Filius, eternaliter et equaliter producunt, quidquid potest per 
mentem sciri vel ymaginari, vel posset in aliquo loco, vel per 
aliquem locum, contineri, cum summo ordine produxit.  Idest, 
Pater, generans Filium, intuens in eum cum Spiritu Sancto, ab 
eorum utroque spirato, producit omnia cum summo ordine; quod esse 
non potest quin quiscumque, talem ordinem intuens, gustet aliquid 
de dulcedine divina, seu delectatione, idest quin gaudeat et 
magnificet talis ordinis et talium factorum opificem.  Et inter 
alia opera magnifica fuit et est circulus zodiacus, in quo sunt 
duo motus contrarii, qui est in firmamento, in quo sunt duodecim 
signa, qui diramatur et dividitur in duos ramos, scilicet in sex 
signa septemptrionalia et sex meridionalia, et qui circulus est 
obliquus necessario, sub quo sol gyratur modo ad meridiem, modo 
ad septemptrionem, propter illuminare superius et inferius, et 
calefacere partes superiores et inferiores, ne virtus activa, que 
est tanta in celo, et virtus passiva, que est tanta in terra, 
sint sine fructu, idest in vanum; quod eveniret si sol et alii 
planete non volverentur sub tali circulo obliquo.  Modo auctor 
vult procedere ad materiam, quam vult prosequi. 

	|28-33.  Minister maior nature.  Lo ministro maior de la
natura~: hec est secunda pars huius capituli, in qua auctor
describit suum ascensum in speram solis, dicens: Minister maior
nature, scilicet sol (quia licet omnes planete sint ministri
nature, tamen sol, qui est oculus mundi, per excellentiam omnia
illuminans, quod non facit alius planeta, nec alia stella,
pulchritudo universi, pater omnium terrenascentium, quia sol et
homo generant hominem, secundo Physicorum; et licet tempus sit
mensura primi mobilis secundum prius et posterius, ut habetur in
quarto Physicorum, tamen a sole apprehendimus tempus et horas et
discernimus); qui de valore celi, idest potentia, vel influentia,
mundum, idest res naturales, generabiles et corruptibiles,
imprentat, idest informat, impressionem in eo ponit; et cum suo
lumine tempus mensurat (quia in lumine solis nos mensuramus tempus,
capimus et distinguimus horas: modo vult auctor dicere, quod sol
erat in Ariete quando ipse intravit in ipsum; quia quousque auctor
fecit istud opus, sol erat in Ariete, sicut patet in primo capitulo
Inferni, ubi dictum erat, quod sol ascendebat cum illis stellis, 
que erant cum ipso quando divinus Amor creavit mundum, et tunc 
sol erat in Ariete, ut dictum fuit ibi.  Modo Dantes quando 
incepit istud opus, sol tunc intrabat in Arietam, in quo stat 
triginta diebus, et totum istud fuit factum in novem diebus: ideo 
sol erat in Ariete, quia non stetit in Inferno nisi per tres 
dies, in Purgatorio per tres cum dimidia, tunc infra septimam et 
octavam intravit in celum; sed ibi non computantur dies, quia 
nunquam est nox ibi.  Preterea auctor hic superius per modicum in 
isto capitulo dixit: Respice mecum ad illam partem, ubi unus 
motus et alter percutitur, scilicet in Ariete, quia inde 
derivatur obliquus circulus.  Tamen potest dici, quod etiam in 
Libra sit illa derivatio: sed quia erat tempus vernale, ideo 
intelligitur de signo Arietis) cum illa parte, scilicet Ariete, 
que superius reamentatur, idest ad mentem reducitur, sive 
recordatur, coniunctus rotabatur, idest circulariter movebatur, 
per speras, idest per revolutiones (omni die sol facit novam 
revolutionem, quia nunquam alio die redit ad illum punctum 
signatum, a quo recessit alia die; ita quod sol facit in zodiaco 
tercentas sexaginta quinque revolutiones in anno, et nulla una 
est alia), in illis spiris, in quibus magis cito omnis hora se 
presentat; quia in Ariete est equinoctium, et ideo omnis hora 
magis cito redit quam quando dies excedunt noctes, vel e 
converso, quia tunc hore, scilicet diei et noctis, non cito se 
representant, idest redeunt, sicut prima, tertia, vesperum, etc. 

	|34-36.~  Et ego, scilicet auctor huius libri, eram secum,
cum sole, imo in ipso; sed de ascensu, idest quomodo ascendi in
istum solem, non perpendi nisi sicut perpenditur ante primam 
cogitationem de adventu suo; quando supervenit aliqua cogitatio, 
de qua homo non erat premeditatus.  Homo non perpendit de ipsa, 
nisi cum ipsa, idest cognitio illius cognitionis, accedit cum 
ipsamet, et non ante.  Hoc dicit auctor, ut innuet quomodo erat 
in corpore solari, et quod inter planetam et planetam immediata 
non est aliqua distantia. 

	|37-45.~  Et Beatrix illa, que percipitur, idest
comprehenditur, de bono in melius ita subito, ita quod actus suus
per tempus non sporgitur, idest cognoscitur (quod vult dicere
auctor, quod si pro quia corpus solis est ita lucidum, sicut dictum
est, qualis debet esse Beatrix, que in infinitum est lucidior ipso
sole, quando ipsa est in ipso sole? idest in infinitum erat
lucidior et pulchrior; idest non mireris, si suus actus non bene 
cognoscitur), qualis esse debebat, vel conveniebat, a se lucens, 
quando erat intra solem, ubi, idest in quo, vel in quem, ego 
intravi, non per colorem, quia stat in superficie, sed per lumen 
apparens, quod profundatur et intus in corpus diaphanum penetrat 
(dicunt aliqui quod color est lux in superficie corporum 
diaphanorum vel etiam opacorum; sed lux, sive lumen, penetrat 
intus, etc.; color autem non.  Omnis enim color in corpore est, 
ut ait Aristotiles; sed lumen non stat in superficie; et ideo 
quia sol est substantia spiritualis, non per colorem videtur, sed 
per lumen et claritatem.  Aliter potest dici et forte melius: Et 
Beatrix que discernit, vel percipit, vel que scorgit, ducit, vel 
dirigit, semper lucidior videbatur, licet in se non mutetur: hoc 
est quia de subtilioribus et altioribus tractat continue.  Suus 
motus est instantaneus, et ideo non in tempore percipitur, et 
ipsa statim movetur de habitu in habitum.  Excusat se auctor si 
non plene describit hic Beatricem, dicendo: Licet agerem et 
conarer ipsam describere cum istis tribus, que solent sufficere 
ad faciendum aliquod opus, que tria sunt, ingenium, ars et usus), 
quamvis ego ingenium, artem et usum invocem, idest cum istis 
tribus laborem et faciam conatum meum, sic non dicerem, idest 
perfecte describerem, quod aliquis ymaginetur; sed credi potest, 
scilicet satis bene, et videri desideraretur, idest credo quod 
desideretur ab hominibus, idest bene speculantibus, videri saltem 
ab illis, qui appetunt ire ad illum statum glorie. 

	|46-48.~  Et si phantasie nostre sunt infime, si pro quia,
ad tantam altitudinem, idest ad describendam ipsam Beatricem, et 
familiam spirituum qui sunt hic in isto celo solis, non est 
mirum, quia supra solem non fuit oculus qui iret; idest, non est 
corpus lucidius sole, nec oculus potest ire supra ipsum. 

	|49-51.~  Iam vult auctor describere quartam familiam,
idest positam in quarta spera, scilicet solis, et animas 
excellentiores; ideo dicit: Talis erat ibi quarta familia alti 
Patris, qui, scilicet Pater, illam semper satiat, mostrando 
quomodo spirat, et quomodo filiat, idest generat, scilicet eis; 
idest Deus ostendit istis animabus, que fuerunt anime Doctorum 
Theologorum, quomodo ipse generat Filium de sua substantia 
eternali genitura, et spirat Spiritum Sanctum cum Filio equaliter 
et eternaliter, etc.; que sunt duo puncta altissima. 

	|52-54.  Et Beatrix incepit: Regratiare.  E Beatrice
comenz@o: Regrazia~: hec est tertia pars huius capituli, in qua
Beatrix docet auctorem de regratiando Deo, etc., et describit in
generali dispositionem animarum, que sunt posite in spera solari. 
Et Beatrix incepit, scilicet dicere michi: Regratiare, regratiare 
(bis dicit ad maiorem expressionem), soli angelorum, scilicet 
Deo, qui illuminat angelos et accendit, qui ad istum sensibilem 
te elevavit per suam gratiam. 

	|55-60.~  Cor mortalis, hominis scilicet, non fuit unquam
ita degestum, idest dispositum, ad devotionem, et reddendum se Deo,
cum omni sua gratuitate tantum festinum, sicut ad illa verba me 
feci ego; et ita totus meus amor in eum se misit, idest intravit, 
quod Beatrix eclipsata est, idest obscura, in oblivione, idest 
quod oblitus fuit ipsius; idest, tantum me disposui devote ad 
regratiandum Deo, quod non cogitabam aliquid de Beatrice.  Auctor 
discrete hoc fingit.  Nam licet exercitium Theologorum sit 
speculari Sacram Scripturam, et in hoc debeant multum immorari, 
tamen aliquando debent se convertere ad orationem et devote 
orare; quia sepius Deus revelavit orantibus quod non 
intellexerunt etiam Theologi speculantes.  Et dicit Dyonisius in 
Angelica Hierarchia, quod ubi scientia foris stat, amor intus 
penetrat.  Dicebat Dominus Frater Bonaventura, de Ordine Minorum, 
Doctor, Sacre Theologie et Cardinalis, quod plus profecit in 
scientia iuxta Crucifixum devote orando, quam in studio 
speculando.  Idem dicit Beatus Augustinus. 

	|61-63.~  Nec sibi, scilicet Beatrici, displicuit, quod ego
ita devote regratiarer Deo, quod ipsius Beatricis obliviscerer ad 
tempus; sed de ea re risit, quia splendor oculorum suorum 
ridentium meam mentem unitam in plures res divisit, idest 
disposuit ad intuendum plures animas ibi in sole beatificatas. 

	|64-66.~  Ego vidi plures fulgores vives, idest plures
animas fulgentes, et vincentes, scilicet alios splendores (quia
propter excellentiam scientie eorum vincebant alios), facere de
nobis centrum (quia circumdederunt nos, et nos eramus in medio
eorum), et de se ipsis facere coronam, idest circumdare nos, magis
dulces in voce, quam in vista, idest apparentia, lucentes.  Quia
licet iste, qui fuerunt Doctores Sacre Theologice Scripture,
habuerunt magnam famam in quam splenduerunt sicut sidera celi (quia
qui ad iustitiam erudiunt alios, erunt quasi stelle in perpetuas 
eternitates), tamen cantus eorum, idest libri quos scripserunt, 
dulcior est gustantibus eos, sicut fuit ipse Dantes. 

	|67-69.~  Nota quod intentio auctoris est, quod ille anime,
que erant ibi duodecim, que specificabuntur nominatim statim in
alia parte, fecerunt unum circulum circumcirca Beatricem et ipsum 
auctorem in modum unius corone, quemadmodum facit alo circa 
lunam.  Nota quod luna fingitur a poetis, filia Lathone, ut 
dictum est supra.  Iterum nota quod, sicut dicit Aristotiles in 
libro Metheororum, quando luna est plena, vel etiam semiplena,
aliquando vapores grossi et spissi circuunt lunam et faciunt 
quasi unam coronam; et hoc accidit quando aier est bene pregnans 
talibus vaporibus, qui faciunt in modum cuiusdam fili circum 
lunam.  Sicut cingi filiam Lathone, scilicet lunam, videmus 
aliquando, quando aier est impregnans, ita quod retineat filium 
[qui facit zonam].  Si non essent multi tales vapores, non 
retineret aier illum filum. 

	|70-72.~  In curia celi, unde ego revenio, reperiuntur
multe res care et pulchre |gioie~ (idest in diversis speris
reperiuntur diverse anime et diverse secte animarum, quas dicit
esse diversa iocalia: dicit se redire, quia quando scripsit librum,
dicit se esse in terra; sed quando talia speculabatur, erat in
celo, scilicet mentaliter) tantum, quod non possunt trahi de regno.
Idest, vidit in celo, idest speculando, tot et talia pulchra, 
quod non potest illa cum memoria describere. 

	|73-75.~  Et cantus illorum fulgorum, scilicet animarum,
scilicet scriptura et libri quos ille anime composuerunt, erat de
illis, scilicet cantibus: qui sibi non immictit pennas, idest non 
impennatur (aliqui dicunt hic quod isti cantus non scribuntur nec 
possunt cum penna scribi; sed hec non est intentio auctoris, sed 
ipse intendit dicere, quod tales libri illorum Doctorum, quos hic 
in sole invenit, non intelliguntur nisi ab illis qui implumantur, 
idest habentibus plumas, pennas, quibus in altum volant 
contemplative, idest cum subtili ingenio, continuo studio; 
quoniam sic volatur in celum, idest in res divinas, et [ad] 
archana devenitur, sicut fecit ipse Dantes, qui studuit libros et 
lecturas cum grandi sollicitudine istorum Doctorum, quorum anime 
sunt hic: et nisi bene et actente et diligenter videantur libri 
talium, non intelliguntur.  Ex hiis dictis auctor laudat et 
exprimit excellentiam horum Doctorum.  Quis namque est nunc, qui 
posset bene studere omnes libros Sancti Augustini, nedum omnium 
aliorum Doctorum?  Vere rari reperiuntur qui ad hoc sufficiant) 
ita, quod illuc sursum volet, idest intelligat dicta, etc.  A 
muto expecta inde nova.  Quasi dicat: Nunquam reperiuntur tales; 
sicut nova nunquam sciuntur a lingua mutorum, sic quasi omnes 
sunt muti ad declarandum libros Doctorum dictorum. 

	|76-81.~  Postea [quam], sic cantantes, illi ardentes,
idest splendentes, soles, idest anime ut sol lucentes, gyraverunt,
idest circuierunt, se circa nos tribus vicibus, ad reverentiam 
Sanctissime Trinitatis, sicut stelle vicine firmis polis (nam 
stelle que sunt propinque polis, que semper apparent, tardissime 
moventur, parvum circulum describunt et videntur quasi non 
moveri; sic ille anime nunquam occidunt, quia in eternum opera 
illorum erunt clara et chara et digna laudari), domine, idest 
mulieres laudabiles, mihi apparuerunt, non a chorea dissolute, 
idest cessantes a chorea; sed que se firmant tacite, auscultando 
quousque novas revolutiones collegerint.  Sic etenim accidit, 
saltem in Ytalia, quod quando domine dirigunt et conducunt 
coreas, aliquando quiescunt a circuire, donec reincipiant novas 
revolutiones, aliter volentes se revolvere circumeundo. 

	|82-90.  Et intra unum sensi.  Et dentro all'un sentii~:
hec est quarta pars huius capituli, in qua auctor describit unum
spiritum modernum, scilicet Sancti Thome de Aquino, qui se indicat,
manifestat, et sotios suos.  Quia ille anime destiterunt a 
circuire, auctor sumpsit bonam spem de sciendo quod optabat, 
scilicet quis ille esset, qui postmodum loquutus est sibi, et qui 
essent sui sotii.  Notandum quod iste erat spiritus Sancti Thome 
de Aquino.  Aquinum est una civitas in regno Apulie, prope 
Campaniam Rome.  Hic fuit magnus doctor, sanctus, qui multa 
volumina librorum composuit.  Scripsit super totam loyicam 
Aristotilis; super tota philosophia naturali et morali; scripsit 
super Sententias; fecit primam prime, secundam prime, primam 
secunde, secundam secunde; glossavit quatuor Evangelia; fecit de 
Ente et Essentia; contra Gentiles fecit Summam, etc.  Opera 
istius doctoris, scilicet Sancti Thome, auctor sollicite studuit. 
Hic spiritus pandidit se auctori, et sotios qui erant ibi secum. 
Et intra unum, scilicet illorum spirituum, sensi, idest audivi, 
incipere, scilicet talia loqui: Quando radius divine gratie, 
unde, idest a quo, accenditur verax amor (scilicet Dei, ad 
differentiam amoris mundani, qui non durat nisi ad modicum), qui 
plus crescit amando (quia amor ad Deum dum amatur, semper 
crescit), multiplicando in te tantum resplenduit, quod te 
conducit super illam scalam, per quam ascenditur in celum (nam 
illa scala habet novem gradus, quorum iam quatuor auctor 
ascenderat, quia iam venerat per Lunam, per Mercurium et per 
Venerem, planetas, qui sunt tres gradus, et iam intraverat Solem, 
qui est quartus gradus), quam nullus sine reascensu descendit 
(quia nullus descendit de celo, nisi demonia, qui non reascendat: 
nunquam descendit de celo aliquis angelus vel spiritus humanus, 
ad aliquid faciendum ex parte Dei, quin reascenderit), qualis, 
idest quicumque, negaret tibi vinum sue fiale (fiala est vas ad 
ministrandum vinum, de vitro, vel terra, sicut esset lagena), 
idest qui negaret tibi poculum vasis sui, idest doctrinam 
scientie sue, propter tuam sitim, idest appetitum quem habes ad 
addiscendum, libertas, idest liberalis, non esset, nisi sicut 
aqua que ad mare non descendit.  Omnis aqua libenter iret ad 
mare, tamquam ad locum sui conservativum, nisi detineretur. 
Idest, quicumque detineret se et non doceret te id quod appetis, 
non esset in caritate: quod accidere non potest in celo, quia 
omnes qui sunt in celo, ardent in caritate; et tu vadis tamquam 
ille qui cupit addiscere, propter informare alios de gloria celi 
et dare eis exempla. 

	|91-93.~  Tu vis scire de nobis, de quibus plantis
infloratur, idest ornatur, istud sertum, quod circum contemplatur,
idest procatur, pulchra domina, scilicet Beatrix, Sacra Theologia,
que in celo te vigorat, idest valorem et potentiam tibi dat; quia 
Beatrix illuminabit mentem auctoris, ad describendum talem 
materiam, qualem nemo poetice descripsit nisi iste auctor. 

	|94-96.~  Ego fui de agnis sancte gregis (vocat hic Fratres
Predicatores Ordinis Sancti Dominici, agnos), quam, scilicet 
gregem, Dominicus ducit per iter, ubi, idest in qua grege, bene 
impinguatur, si non vanegia[tur], idest si non intendatur 
vanitati. 

	|97-99.~  Iste, qui est michi ad dexteram magis vicinus,
frater et magister michi fuit; ipse de Colonia, et ego Thomas de
Aquino.  De Sancto Thoma supra dictum est.  Iste Albertus
Theutonicus de civitate Colonia, magnus philosophus fuit.  Colonia
est una magna et solempnis civitas supra Renum, magnum flumen in
Alamania, in qua iam duodecim milia virginum fuerunt martyrizzate,
et in cuius ecclesia metropolitana sunt corpora et capita trium
Magorum, sive Regum, qui primitus Christum adoraverunt.  Civitas
Colonie fuit edificata per Drusum, filium Octaviani, in quo tempore
Drusus posuit unam columpnam Romanorum. 

	|100-102.~  Si de omnibus aliis vis esse certus, retro meum
sermonem venias cum facie, idest cum intellectu, gyrando, idest
circum respiciendo, sursum per beatum sertum; sicut, supple, in
serto vertuntur, vel tamquam sertum. 

	|103-105.~  Illud aliud flammigiare, idest alius splendor,
vel alia illustratio, exit de risu, idest gaudio, Gratiani, qui
utrumque forum, scilicet mundi et poli, vel civile et canonicum,
adiuvit ita, quod placuit in Paradiso.  Iste Gratianus fuit
Bononiensis, et fecit decretum et pulchrum volumen et utile sicut
[in mundo] sic in Ecclesia Dei, in quo volumine sunt quasi omnia
que pertinent ad ius civile et etiam canonicum: fuit pulcherrima 
recollectio florum.  Fuit pauper monachus Sancti Felicis in 
Bononia, et in paupercula cella composuit tam solempne volumen. 
Demum fuit episcopus Clusii.  Istud opus obtulit Deo et toti 
Ecclesie Sancte Dei. 

	|106-108.~  Aliud, scilicet flammigiare, sive lumen, quod
prope ornat nostrum chorum, ille Petrus fuit, qui, cum paupercula,
obtulit Sancte Ecclesie suum thesaurum.  Iste Petrus, germanus
carnalis Gratiani, de quo immediate dictum est, fuit.  Hic fecit
librum Sententiarum, distinctum in quatuor: quorum primus tractat
de Deo, de unitate essentie divine, de Trinitate personarum 
divinarum, de generatione Filii, et de spiratione Spiritus 
Sancti, etc.: in secundo tractatur de creatione mundi et 
productione creaturarum: in tertio de Incarnatione Verbi: in 
quarto de septem Sacramentis Ecclesie.  Hunc debet ordinarie 
[exponere] quicumque ad apicem gradus Magistralis venit in sacra 
pagina.  Hic fuit episcopus Parisiensis et dicitur Petrus 
Lombardus; et in principio sui libri Sententiarum, in Prologo, 
ipse Magister Petrus fecit mentionem de illa paupercula, que 
posuit duo minuta in gazophilacio Domini cum devotione.  Sic ipse 
intellexit dicere: Ego offero duo minuta, idest dicta, veteris et 
novi Testamenti, etc. 

	|109-111.~  Quinta lux, que intra nos est pulchrior, spirat
de tali amore quod totus mundus inferius desiderat, idest in
inferiori mundo, de eo scire nova.  Ista lux erat lux, sive anima,
Salomonis, cui Deus contulit tantam sapientiam, quantum nec 
aliquis ante ipsum nec aliquis post ipsum habuit, ut habetur 
tertio Regum, capitulo septimo et secundo Paralipomenon. 

	|112-114.~  Intra altam, idest profundam, mentem, idest
suam, tam profundum scire fuit immissum, idest inspiratum, a Deo,
quod, si verum est verum, idest si Sacra Scriptura est vera, ad
videndum tantum, idest ad sciendum, quantum ipse scivit, non
surrexit secundus, idest non habuit parem. 

	|115-117.~  Prope hoc, idest lumen Salomonis, vide lumen
illius cerei, quod inferius in carne magis intrinsece vidit
angelicam naturam et mysterium.  Iste spiritus erat Sanctus
Dyonisius Arrigiopata, qui composuit ita pulchrum librum de
Angelica Hierarchia, et de divinis nominibus. 

	|118-120.~  In alia parvula luce ridet ille advocatus
templorum Christianorum, de cuius latino Augustinus sibi providit. 
Iste est Sanctus Ambrosius, doctor Ecclesie; fuit archiepiscopus 
Mediolani; ad cuius doctrinam conversus est Sanctus Augustinus. 
Tempore Sancti Ambrosii fuerunt heretici, quos ipse persecutus 
est, et qui prophanaverant multa templa et multas ecclesias 
Christianorum, que templa et quas ecclesias resarcivit. 

	|121-123.~  Nunc si tu oculum mentis tranas, idest trahis,
de luce ad lucem retro meas laudes, iam octave cum siti remanes. 

	|124-126.~  Propter videre omne bonum intus, ibi gaudet
anima sancta, que mundum fallacem, idest defectivum et deceptivum,
facit manifestum illi, idest auditori, qui de ipsa, scilicet anima,
bene audit. 

	|127-129.~  Corpus, unde ipsa, scilicet anima, fuit
expulsa, iacet inferius, idest in mundo inferiori, in Celo Aureo,
idest in ecclesia Sancte Marie de Cieldoro (ista est una ecclesia
in Papia, que dicitur Sancte Marie de Cieldoro, sive Celi Aurei): 
ipsa, scilicet anima, venit a martyrio et ab exilio ad istam 
pacem.  Iste erat spiritus Sancti Severini, idest Boetii, optimi 
hominis et sancti, nobilissimi civis romani, de domo Maliorum, 
nobili domo romana.  Hic fuit maximus rethoricus, loycus, 
philosophus, theologus, aritmeticus, geometer, astrologus et 
musicus.  Hic composuit libros de Trinitate, de Unitate et Uno, 
de Consolatione; fuit [iuris] consultus romanus, habens uxorem 
sanctam, duos filios sanctos.  Hic tempore Theodorici, quia ipse 
defendebat Rempublicam Romanam, non erat in gratia Imperatoris, 
et sibi impositum falso fuit, quod ipse falsificaret litteras 
Imperatoris.  Fuit passus multas persecutiones, et tandem missus 
fuit in exilium Papiam, et fuit derobatus et privatus quasi 
omnibus bonis suis.  Interfectus fuit violenter; aliqui dicunt 
quod per ordinationem Theodorici: aliqui dicunt quia vivebat de 
advocationibus in Papia, et advocabat iustissime contra unum qui 
defraudaverat alium; ille, contra quem advocabat iustissime, 
interfecit eum.  Cuius corpus est sepultum in ecclesia de qua 
dictum est, in qua ecclesia est etiam corpus Sancti Augustini 
Doctoris. 

	|130-132.~  Videas ultra flammigiare sanctum spirum, idest
spiritum, Isidori, Bede et Richardi, qui ad considerandum fuerunt
plusquam viri, idest plusquam angeli.  Isidorus fuit Hispanus,
magnus doctor: fecit multos libros Ethymologiarum: fuit
Archiepiscopus Sibilie, sive Yspalensis, idest de Sibilia: fecit
etiam unum pulchrum librum De viris illustribus.  Beda fuit
anglicus, magnus doctor et honorabilis in tantum, quod dicebatur
venerabilis doctor Beda.  Richardus fuit de Mediavilla, magnus
doctor in Sacra pagina, fecit optimam lecturam circa Sententias, et
maxime super quartum, et fuit valde speculativus.  Composuit etiam
librum de Trinitate, quasi ultra humanum ingenium. 

	|133-138.~  Iste, unde ad me revertitur tuus aspectus, est
lumen unius spiritus, scilicet Sigieri, cui cogitamina gravia ad 
moriendum apparuerunt venire sibi tarda, quia iste libenter 
moriebatur et unus annus apparebat sibi centum, ut exiret de isto 
mundo corruptibili.  Iste fuit magnus magister Parisius, qui 
quasi omnes alios excessit in logica et in philosophia.  De eo 
legitur, quod unus eius discipulus post mortem apparuit sibi, 
scilicet Magistro Sigiero, in sompnis, qui indicavit sibi penas 
quas patiuntur in alio mundo garruli.  Est autem unus vicus in 
civitate Parisiensi, qui vocatur vicus straminum, forte quia ibi 
solebant vendi stramina, in quo vico leguntur artes, scilicet 
Loyca, Grammatica, Philosophia, etc.  Iste scientie dicuntur 
invidiose, quia sepe propter istas consurgunt invidie unius ad 
alterum.  Iste Magister Sigerius silogizzavit invidiosa vera, 
idest invidiosas veritates, propter quas aliqui invident. 
Postquam audivit iste Magister Sigerius de penis, quas, qui 
invicem invidunt, patiuntur, artisti garruli, semper desideravit 
mori et non plus vivere in hoc mundo.  Ipsa est lux eterna 
Sigieri, qui, legendo in vico Straminum, sylogizzavit invidiosa 
vera. 

	|139-148.~  Modo habetur clare quod isti spiritus
solempnium Doctorum, erant duodecim, stantes in modum corone.  Et
ecce dispositio animarum illarum, quomodo processerunt canentes, 
comparative: sicut rote orologii, que vertuntur faciendo unum 
sonum, quasi |tin tin~ dicendo, et maxime in hora noctis media, 
quando Religiosi surgunt hora matutina ad laudandum Deum. 

	Inde [sicut] horologium, quos nos vocet in hora, in qua 
sponsa Dei [surgit] ad dicendum matutinum sponso suo, ut ipsum 
amet, quia una pars, scilicet horologii, et altera trahit et 
urget, |tin tin~ sonando cum tam dulci nota, quod bene dispositum 
spiritum amore turget, idest implet (tintinnus est stridor, quem 
faciunt campanella in horologio); sic vidi ego gloriosam rotam 
moveri (ista rota erant isti duodecim spiritus) et reddere vocem 
voci in tempra, idest in temprato, vel moderatione, et in 
dulcedine, que esse non potest nota nisi ibi ubi gaudium 
eternatur, idest ubi est gaudium eternum, scilicet in celo, ubi 
est gaudium perenne.  Ita quod perfecta dulcedo cantus, et 
letitia illarum animarum, non potest percipi nisi ab illis qui 
speculantur divina et archana. 

	|SUMMARIUM.~  In capitulo septimo, scilicet in isto, quod
incipit: ^Osanna, Sanctus Deus Sabaoth~, auctor ponit
dispositionem spiritus Iustiniani, qui cantavit hec verba, Osanna
Sanctus Deus Sabaoth.  Qui Iustinianus habebat duplam gloriam,
scilicet gloriam victoriarum habitarum in armis, sicut habuerunt
Cesar, Alexander, et gloriam scientiarum, sicut Aristotiles,
Plato, Homerus; quia iste multum vacavit legibus, etc.  Nota
etiam quod omnes illas victorias, quas posuit Iustinianus in
capitulo precedenti, auctor recitat illas ad ostendendum, quod
Imperium Romanum fuit a Deo predestinatum, et fuit iustum et
honestum.  Et quia dictum est in precedenti capitulo, quod sub
signo aquile, tempore tertii imperatoris romani, scilicet
Tyberii, fuit facta vindicta ire Dei, et sub Tito Vespasiano fuit
facta vindicta iusta vindicte iuste, ideo oritur dubium ex hiis
dictis; quod dubium est tale.  Quomodo est possibile quod de
vindicta iusta et iuste facta, fiat vindicta iusta?  Ad quod
dubium declarandum, auctor presupponit, quemadmodum fuit de
facto, quod primus homo per inobedientiam dampnavit se et totam
suam prolem, propter quod humana species stetit in ira Dei
tempore valde longo, quia per se ipsam fuit exclusa de Paradiso,
quia recessit a via recta.  Pena igitur, quam Christus, verus
homo, sustinuit in cruce, si referatur ad naturam assumptam, fuit
valde iusta; si vero referatur ad naturam assumentem, nunquam
iniustior ulla fuit.  Ideo ab uno actu processerunt res diverse:
nam Deo placuit mors Christi et Iudeis; sed non eodem respectu.
Placuit Deo propter redemptionem humani generis; Iudeis vero
placuit propter invidiam et avaritiam.  Et sic mors Christi fuit
iusta vindicta peccati Ade; sed destructio Hierusalem et
dispersio gentis Iudee, fuit iusta punitio et iusta vindicta
mortis Christi, que fuit iusta vindicta peccati Ade; et sic iusta
vindicta iuste punita fuit.  Ex hiis dictis oritur aliud dubium,
scilicet: Quare iste modus redimendi mundum solummodo placuit
Deo, et non alius modus?  Ad quod dubium solvendum dicitur, quod
quidquid Deus producit immediate sine concursu causarum
secundarum, est liberum, nec subiacet influentie celorum; sic
autem pro nunc non producitur nisi anima intellectiva, que est
similis Deo et libera.  Solum peccatum est causa quod anima
humana fiat dissimilis Deo, et quod ipsa cadat a sua dignitate et
perdat eam, nec potest illam reacquirere, nisi satisfaciat
quantum defecit.  Quando ergo natura humana peccavit, a sua
dignitate cecidit, et de Paradiso fuit expulsa, nec reparari
poterat nisi uno istorum duorum modorum: vel quod Deus relaxaret
peccatum Ade solum per suam misericordiam, vel quod cum
misericordia misceret iustitiam.  Homo autem, licet per se
ceciderit, per se resurgere non poterat, quia non potuit tantum
descendere per humilitatem, quantum per superbiam voluit
ascendere; et ista est causa, quare a se homo non potest
resurgere a peccato.  Volens igitur Deus hominem reparare,
oportuit ipsum cum viis suis hoc facere, scilicet per solam
misericordiam, vel cum misericordia et iustitia simul.  Divina
natura, que mundum formavit, usa est meliori modo possibili, et
magis congruo; nec unquam processit a Deo maius donum, quam
quando semetipsum dedit homini, ut ipsum faceret sufficientem ad
resurgendum; quod factum est quando Verbum incarnatum fuit.  Nam
iste homo fuit homo et Deus, ideo fuit sufficiens ad
satisfaciendum pro peccato.  Concludit in fine auctor, quod nihil
pro nunc immediate a se producit Deus, nisi animam humanam, que
producta est incorruptibilis et perenniter duratura; unde apparet
quod resurrectio satis est possibilis, si recogitetur quomodo
primi parentes in principio facti sunt.  Et sic est finis
capituli.

	|Proemio.~  ^Osanna, Sanctus Deus Sabaoth.  Osanna,
Sancte Deus Sabaoth~: hoc est septimum capitulum huius Paradisi,
in quo, ex quo Iustinianus probavit Romanum Imperium fuisse et
esse in se iustum et a Deo destinatum, auctor prosequitur unam
questionem, que oritur ex quibusdam dictis in capitulo
precedenti.  Quod capitulum dividitur in quatuor partes.  In
quarum prima auctor, continuando dicta dicendis, ponit recessum
Iustiniani et disparitionem eius, et dispositionem sui ipsius
auctoris.

In secunda parte, que incipit ibi:

     Secundum meum ineffabile videre;
     Secondo el mio ineffabile avviso,

domina Beatrix recitat dubium, quod Dantes habebat in mente,
ortum ex dictis in capitulo precedenti.

In tertia parte, que incipit ibi:

     Non deberet ammodo apparere tibi;
     Non de' oramai parere pi@u forte,

Beatrix adhuc movet dubium et declarat illud auctori.

In quarta parte, que incipit ibi:

     Nunc pro adimplendo bene omne tuum desiderium;
     Or per riempere bene omne tu desio,

adhuc Beatrix movet unum dubium, quod merito posset moveri
propter predicta.

	|1-9.~  Primo igitur auctor continuat dicta dicendis, et
dicit quomodo spiritus Iustiniani se occultavit recedendo ab isto
auctore, quia recessit cantando unam laudem Dei.  Et ad
intelligendum id quod cantavit ille spiritus, notandum est quod
Osanna idem est quod Salva (vocabulum hebreum est); Sabaoth est
etiam vocabulum hebraicum, quod sonat exercituum: Deus Sabaoth,
idest Deus exercituum.  Item notandum est, quod isti spiritus
dicuntur ignes, quia sunt lucidi et ardent ardore Spritus Sancti;
et nedum dicuntur ignes, sed etiam felices ignes, idest beati.
Etiam istud vocabulum Malacotht est ebraicum, et est genitivus
pluralis numeri Malacim, idest regnorum.  |Horum~: est latinum
vocabulum, quia Malacotht ebreum est.  Secundum etenim Hieronimum
in prologo Librorum Regum, duo primi libri Regum apud Ebreos
dicuntur Samuelis, duo ultimi, scilicet tertius et quartus,
dicuntur Samuelis, duo ultimi, scilicet tertius et quartus,
dicuntur Malacim.  Malacim nomen hebreum, cuius genitivus
pluralis numeri est Malacotht, idest regnorum.

	Or, modo, apparuit Danti, quod illa substantia
Iustiniani, idest anima, cantaret talem cantum: Osanna, o Sanctus
Deus Sabaoth, scilicet exercituum, qui es superillustrans, idest
illuminans, claritate tua, idest splendore tuo inneffabili, hos
ignes felices, hos spiritus ignitos igne Spiritus Sancti, et
beatos horum regnorum, idest locatorum in hiis regnis, idest
speris.  ^Salva~: idest, salvando; alias, salvas.  Et dicit
auctor quod super anima Iustiniani duplex lumen duplicabatur. 
Loquitur hic auctor multum poetice.  Volunt poete quod laudabilia
gesta in hoc mundo, producunt magnam prerogativam propter famam,
sicut in quarto capitulo Inferni dictum est de viris illustribus
tam in armis quam in scientiis, tam in [poesi quam in legibus].
Or, modo, Aristotiles propter suam scientiam acquisivit lumen
propter famam; Alexander, Cesar, Karolus Magnus, Hannibal,
acquisiverunt magnum lumen propter mira gesta armorum, etc.  Sed,
ut dictum fuit in capitulo precedenti, duo magna et honorabilia
fecit Iustinianus, scilicet habuit exercitium armorum
laudabiliter, et habuit exercitium scientie circa leges, quas,
scilicet cum suis sapientibus, tam bene ordinavit; ideo lumen
duplex super ipsum duplicatur, scilicet lumen fame laudabilium
gestorum in armis, et lumen gestorum per sapientiam in legibus.

	Dicit etiam auctor, quod animam Iustiniani, sic
cantantem, alie anime, que ibi erant, moverunt ad suam coream; et
sicut faville, que procedunt a carbonibus percussis, velociter
recesserunt ab auctore, et latuerunt eum propter distantiam, quam
subito transcucurrerunt.  Et tunc Dantes, qui habebat in mente
multa dubia, quasi volebat interrogare Beatricem; sed non
audebat.  Sed Beatrix, que nominatur modo Florentinorum per B,
per I, et per ICE, idest appellatur Bice, que solet auferre sitim
omnem sciendi ab ipso auctore, revocavit eum; non sustinuit quod
Dantes diu staret in ista siti, arrisit ei, qui risus fuit tam
gratus auctori, quod in igne videndo talem risum, reputaret [se]
felicem.  Procul dubio, si, per possibile vel impossibile,
daretur quod homo esset in igne ardentissimo et videret Deum, in
illo igne esset felix.  Nota etiam quod Beatrix puella, quam
dilexit in pueritia, vocabatur Bice, sicut dictum est in uno
preambulo; et isto modo utuntur Florentini, qui mirabiliter
sincopant nomina propria: ut hoc, Franciscus, ipsi vocant Cecho;
hoc nomen, Laurentius, sincopant et dicunt Rentius; sic hoc nomen
Beatrix, sincopando, dicunt Bicem.  Osanna, idest Salva; sanctus
Deus Sabaoth, idest exercituum; superillustrans, idest
illuminans, claritate tua; felices, idest beatos ignes, idest
spiritus ignitos horum Malacotht, idest regnorum.

	Sic, scilicet volvendo se ad notam suam, scilicet ad
cantum (alius textus habet, ad rotam suam, idest ad coream, que
communiter fit circulariter), fuit visum, scilicet michi Danti,
cantare ipsam substantiam, scilicet animam, Iustiniani, super
quam duplex lumen duplicatur, scilicet armorum et legum fama; et
ipsam, scilicet animam Iustininai, alie, scilicet anime, que
erant ibi, moverunt ad suam coronam; et quasi velocissime
faville, michi se velaverunt propter subitam distantiam, scilicet
quam transcucurrerunt.

	|10-15.~  Ego dubitabam, scilicet petere, et dicebam,
scilicet in corde meo: Dic, dic, illa, scilicet dubia, intra me
dicebam, dic mee domine, que meam sitim, idest appetitum sciendi,
extinguat cum dulcibus stillis, idest distillationibus; sed illa
reverentia, idest reverens domina, que se indon[n]at, idest
domina consistit, in toto, idest nominatur per B, per I, et per
ICE, idest Bice (sic enim vocatur ipsa Beatrix, amasia Dantis in
sua pueritia, Bice) me revocabat sicut hominem sompnolentum; nam
ego stabam, sicut qui a sompne rapitur.

	|16-18.~  Pauco, scilicet tempore, sustulit, idest
substinuit, me talem, scilicet taliter stare suspensum, Beatrix;
et incepit, ratiocinando michi de, scilicet cum, uno risu tali,
quod in |foco~, idest in igne, faceret hominem felicem, idest
daret tantam letitiam, quod beatificaret etiam hominem existentem
in igne.

	|19-33.  Secundum meum ineffabile videre.  Secondo el mio
ineffabile avviso~: hec est secunda pars huius capituli, in qua
ipsamet Beatrix [solvit] unum dubium, quod oritur ex dictis
superius in capitulo precedenti, quod ipse auctor habebat in
corde.  Dubium erat tale.  Si una vindicta fit iuste et iusta,
quomodo iuste poterit fieri vindicta de illa vindicta iuste
facta? quia hoc videtur includere contradictionem.  Si vindicta
est iusta, quomodo vindicabitur iuste?  Si fuit iusta, iniuste
agitur contra illam, etc.  Ut in capitulo precedenti dictum,
quomodo per Titum Vespasianum fuit iuste vindicata vindicta,
facta sub Tiberio per mortem Christi Iesu, de peccato primorum
parentum?  Aut mors Christi fuit iusta, aut non: si non fuit
iusta, non fuit iuste vindicatum peccatum primorum parentum; si
fuit iusta, quomodo potuit postea iuste vindicari per
destructionem Hierusalem, etc?  Hoc dubium recitabat ab ipsa
Beatrice.  Ipsa solvit, incipiendo multum a longe, et dicit: Quia
primi parentes noluerunt sufferre subiectionem et obedientiam
precepti dati a Deo, Adam, qui non nascebatur, bene plasmabatur,
peccavit, non obediendo Deo, sed transgrediendo mandatum Dei,
dampnavit se et totam stirpem suam, et omnes descendentes ab ipso
secundum propagationem; propter quod peccatum inobedientie,
scilicet humana species, per multa secula, scilicet per multos
annos, infirma [iacuit], etiam in magnis erroribus, scilicet
ydolatrie, quousque Verbum divinum incarnatum fuit, in qua
incarnatione, natura humana, que se elongaverat a Deo propter
peccatum, unita fuit ei in unitate persone, sive ypostatica,
solum in istanti, cooperante Spiritu Sancto.  Ista natura unita
Christo fuit pura et immaculata, sicut fuit creata in Adam sine
aliqua macula; sed talem naturam humanam maculaverunt parentes
nostri primi, peccando; quam naturam Christus assumpsit, sed sine
peccato, sicut sine peccato fuit facta a Deo.  Ista natura per se
ipsam peccavit, et elongavit se a Deo, et exulavit a Paradiso,
quia recessit a voluntate divina et a recta via obedientie.  Quia
igitur natura humana peccavit, iuste passa fuit in cruce, et
passio humanitatis fuit valde iusta: sed persona illa divina
iniustissime fuit crucifixa, que persona contraxerat ipsam
humanam naturam.  Et ideo clare apparet, quod de uno actu, de uno
opere, exeunt et procedunt diverse res; quia mors Christi Deo
placuit et Iudeis placuit, sed non eodem respectu: que mors
Christi aperuit celum, et propter quam terra tremuit.  Tunc ad
textum, sic.

	Ex quo apparebit, quomodo diversis respectibus utrumque
erit verum, quod iusta vindicta facta fuit per Titum et
Vespasianum de iusta vindicta, facta per mortem Christi de
peccato primorum parentum, si bene attendatur.  Secundum meum
ineffabile (Sacra Scriptura videt ineffabiliter in tantum, quod
memoria hominis non potest recordari, ut patuit in principio
primi capituli huius Paradisi) videre, |aviso~, scilicet sicut,
idest quomodo, iusta vindicta iuste punita sit, tibi est in
cogitationem immissum, scilicet pro dubio: sed ego tibi resolvam
cito mentem, scilicet tuam, intricatam in dubio; et tu ausculta,
idest actente, quia mea verba de grandi semine tibi facient
ensenium, idest te declarabunt ad plenum.  Propter non sufferre
virtus, scilicet concupiscibilis, que vult, idest que appetit,
frenum, idest metam sive terminum legis, ad suum profectum
(littera difficilis est, sed sententia est hec: quia virtus
appetitiva, scilicet concupiscibilis, primorum parentum, noluit
sustinere frenum, idest noluit obedire precepto legis divine,
quod frenum erat eis proficuum), ideo peccans, transgrediens
preceptum divinum, homo qui non nascebatur, sed bene plasmabatur
a Deo (scilicet Adam, qui non nascebatur nec ex patre nec ex
matre, sed plasmatus fuit a Deo, cuius corpus de terra Deus fecit
et animam creavit), dampnando se, propter peccatum quod commisit,
dampnavit totam suam prolem, idest omnes descendentes ab eo; unde
humana species, idest humanum genus, infirma, tam in naturalibus
quam in gratuitis, iacuit infra, alias in terra, idest in seculo
presenti, per secula multa, idest quinque millia annorum et
amplius, in grandi errore, scilicet ydolatrie et paganismi,
quousque Verbo, scilicet Filio Dei, descendere placuit, idest
incarnari (que incarnatio fuit descensus, quia qui cum in forma
Dei esset, non rapinam arbitratus est esse se equalem Deo Patri,
sed semetipsum exinanivit formam servi accipiens (^ad Galatas~
IV), ubi, idest tunc in incarnatione, natura, scilicet humana,
que a suo factore, scilicet a Deo, se elongaverat, scilicet
peccando, univit se, idest unita fuit, in persona, scilicet in
unitate personali, Verbo Dei, scilicet quod Deus est, cum actu
solum sui eterni amoris; idest solum cooperante Sancto Spiritu in
instanti, non ex virili semine, sed solum virtute Altissimi
obumbrante Virginem; quod factum est ex actu amoris, quia propter
nimiam caritatem, qua Deus dilexit mundum, misit filium suum (^ad
Galatas~ IV).

	|34-39.~  Iam Beatrix reddit auctorem actentum, dicens:
Nunc dirige visum, idest actende bene, ad id quod nunc
ratiocinatur, idest cum ratione dicitur: Ista natura, scilicet
humana, suo Factori unita, est supple, qualis fuit creata, et ita
pura et immaculata sicut Deus illam creavit, scilicet pura et
sincera et bona sine macula; sed per seipsam, scilicet ex suo
defectu, fuit bannita, idest expulsa, de paradiso, quia se
retorsit a via veritatis, alias a veritate et a sua vita, idest a
Deo, qui est via, veritas et vita.

	|40-45.~  Pena igitur, quam crux porrexit, idest quam in
cruce Christus sustinuit, si ad naturam assumptam, idest ad
humanitatem, mensuratur, idest referatur, ullam nunquam ita iuste
momordit, idest crux nunquam momordit aliquando naturam ita
iuste.  Quia humana natura peccaverat, ideo iuste punita fuit in
cruce: natura humana in specie erat maculata, ideo debuit pati;
licet illa singularis humanitas, que erat in Christo, esset
absque peccato.  Sic nulla fuit tante iniurie, idest nulla pena
unquam fuit tam iniusta, respiciendo, idest habendo respectum, ad
personam que sustinuit (scilicet ad filium, quia nulla alia
persona erat in Christo nisi persona divina Filii Dei), vel
sustulit, in qua, scilicet persona, erat contracta talis natura.

	|46-48.~  Ergo de uno actu exiverunt, idest processerunt,
res diverse; quia Deo et Iudeis placuit una mors, scilicet Iesu
Christi supple, sed diversis respectibus: quia Deo placuit ut
humanum genus redimeretur; non sic placuit Iudeis, sed propter
invidiam et livorem: propter eam, scilicet mortem Christi, terra
tremuit, nam terremotus magnus factus est (Mathei, XXVII), et
celum se aperuit, quia Christus extraxit Sanctos Patres de limbo
Inferni, et conduxit eos in celum, etc.

	|49-51.  Non debet ammodo.  Non te dee oramai~: hec est
tertia pars huius capituli, in qua auctor in persona Beatricis
movet unum aliud dubium, et declarat illud.  Primo tamen
concludit intentum suum, scilicet quod propter dicta et declarata
clarum deberet esse hiis, qui bene notaverunt que dicta sunt,
quomodo iusta vindicta facta est de vindicta in curia iustissima.
Mors Christi fuit iusta, respiciendo naturam humanam patientem,
et respectum quem habuit Deus ad ipsam Christi mortem, scilicet
pro redemptione humani generis: habendo vero respectum ad
personam divinam et ad intentionem Iudeorum, mors Christi
iniustissima fuit.  Et ideo, sicut mors Christi fuit iusta
quantum ad naturam assumptam, et [iniusta] ad intentionem
Iudeorum, ideo vindicta facta per Titum, fuit iusta, et sic patet
declaratio istius.  Ideo dicit textus concludendo: Non debet
ammodo apparere tibi forte, idest difficile, quando dicitur quod
iusta vindicta, scilicet facta de peccato Ade, postea, scilicet
per Titum, vindic[a]ta fuit a iusta curia.

	Sed dubium quod ammodo oritur, est hoc: Quare Deus voluit
et elegit solum istum modum, ad redemptionem humani generis?  Et
multi ad hoc dubium respiciunt, et pauci intelligunt veritatem,
et maxime si non sint experti in scientia Theologie, que est
flamma amoris, scilicet Spiritus Sancti, quia lex divina lex
ignea est, et Deus est ignis consumens.  Tamen ad intelligendum
quid dicendum sit, notandum est, quod Deus summe bonus, qui omnia
vitia abominatur, et maxime omnem livorem et omnem invidiam, et
est summa caritas, summus amor, ardens amore, vult comunicare
perfectiones suas; et ideo fecit creaturas, ut ipsis comunicaret
gratiam suam, perfectiones suas, ostendendo eternas suas
pulchritudines.  Fecit diversas creaturas.  Operabatur in creando
dupliciter: uno modo, faciens creaturas se solo, nullo medio
interveniente [vel] aliqua causa secunda; aliqua fecit facitque
Deus mediante creatura, scilicet mediante celo et aliis causis
secundis.  Illa, que fecit, se solo, proprie dicuntur creature et
creata, sicut fuerunt natura angelica, celum empyreum, materia
prima, etc., et sic cotidie facit animas humanas: elementa vero
et elementata non dicuntur creature, quia non immediate facta a
Deo ex nihilo, sic omnia terrenascentia, omnia bruta, etc.  Omnia
que Deus facit immediate, sunt perpetua, quia impressio, quam
Deus imprimit in talibus, quando talia creat, non mutatur;
quidquid a Deo, sine medio, modo producitur, habet libertatem
arbitrii, nec subiicitur influentie celorum: et quia illud quod
fit a Deo immediate, est immortale, incorruptibile, et immortale
et liberum est Deo simillimum et conforme; ideo Deus habet
maiorem complacentiam in eo, et ardor divinus, qui omnem irradiat
creaturam, non habet rem magis sibi similem et conformem quam
creaturam rationalem.  Humana igitur creatura, quoad animam,
habet hec omnia, scilicet perpetuitatem, libertatem et
immortalitatem; quarum si una talium proprietatum sibi defecerit,
a sua voluntate caderet et ab immortalitate et perpetuitate et
libertate et conformitate divina.  Solum peccatum potest hominem
facere cadere et eis eum privare, quia anima, existens scilicet
in peccato mortali, non irradiatur divina gratia, seu lumine
divinali; et si homo peccat et cadit ab hiis vel aliquo horum,
non potest redire ad pristinum statum et illa recuperare, nisi
satisfaciat ad plenum omnia, que peccatum evacuavit, vel vacuum
fecit.  Ideo si homo peccat, oportet quod luat iuste et per
penitentiam satisfaciat ad plenum.  Ex hiis dictis sequitur, quod
quando homo primus peccavit in Paradiso, sicut fuit expulsus et
privatus de Paradiso, sic amisit alias dignitates; scilicet
immortalitatem, quia homo non poterat mori; amisit conformitatem
et libertatem, idest similitudinem quam habuit ad Deum.  Nec
poterat homo reacquirere deperdita, nisi Deus ex sua
liber[ali]tate sola dimisisset peccatum, vel quod homo per
seipsum satisfecisset pro suo peccato: idest, oportebat, volendo
homo reacquirere deperdita propter peccatum, vel quod ipse per
seipsum ex seipso, idest ex puris naturalibus, satisfaceret; vel
quod Deus sibi liberaliter remicteret in totum.  Prima pars non
habet locum, quia homo ex puris naturalibus nunquam potuisset nec
fecisset; quia humiliando nunquam potuisset tantum flectere,
quantum superbiendo voluit ascendere: voluit enim de homine fieri
Deus, vel Deum; sed ipse ex puris naturalibus nunquam potuisset
de Deo hominem fieri, et sic non potuisset homo pro peccato
satisfacere per se solum.  Ad hoc igitur quod homo reacquireret
deperdita et sibi peccatum relaxaretur, oportebat quod Deus
liberaliter concurreret ad hanc satisfactionem.  Ad quam potest
Deus concurrere dupliciter: vel cum misericordia solummodo, omnia
liberaliter remictendo; vel cum duobus, scilicet misericordia et
iustitia.  Sed concurrere cum misericordia et iustitia, est
perfectius opus et perfectius concurrere et agere.  Ergo sic
debebat Deus concurrere et agere.  Quia ad Deum, qui est summe
bonum, pertinet summe bene agere et [modo] omnino magis
condecenti; et opus communicatum tanto gratiosius est acceptabile
et acceptandum, et sic acceptatur, quanto in opere plus relucet
bonitas operantis.  Ex hiis apparet, quod, a prima die creationis
mundi usque ad finem, non fuit factum nec opus tanti pretii et
tam acceptandum, sicut fuerunt Christi incarnatio et eius passio. 
Ista fuit summa largitas et maxima liberalitas Dei, quando pro
redimendo homine seipsum dedit et tradidit sic misericorditer et
clementer; nam sic intervenerunt misericordia et iustitia.  Sed
si Dei filius non incarnabatur, nulla iustitia intervenisset:
quia hic fuit plena satisfa{c}tio; quia ille homo, qui dicitur
Christus, tantum humiliavit se descendendo per humilitatem,
quanto superbuit Adam volens ascendere [ad] deitatem.

	|52-54.~  Sed ego video nunc tuam mentem restrictam de
cogitatione in cogitationem intra unum nodum, idest intra unum
dubium quod te tenet strictum sicut nodi stringunt ea que
nodantur, a quo, scilicet nodo, seu dubio, cum grandi desiderio
solvi expectat, idest declarari.

	|55-57.~  Tu dicis, scilicet in corde tuo.  Bene discerno
id quod audio, supple a te Beatrice; sed quare Deus voluerit,
michi est occultum, ad redemptionem solum istum modum, scilicet
per incarnationem et passionem Iesu Christi, filii sui unigeniti.

	|58-60.~  Istud decretum, o frater, idest ordinatio, stat
sepultum, idest occultum, oculis quorumcumque, quorum ingenium,
idest quorum scrutinia, studia et exercitia, in flamma amoris,
idest in scientia theologica, non est adultum, idest exercitatum
vel assuetum; idest illi qui solum querunt rationes
demonstrativas, querendo solum per scientias naturales et
seculares, et non se dederint sacre Theologie nec illi voluerint
adherere.

	|61-63~  Vere, eo quia ad istud signum multum respicitur,
idest cum scientiis mundanis, et parum discernitur, scilicet cum
illis, dicam, tibi scilicet, quare talis modus magis fuit dignus,
idest congruus.

	|64-66.~  Divina bonitas, ex se immensa supple, que a se
spernit, idest abiicit, despicit, omnem livorem, scilicet
invidiam, et omne vitium, ardendo in se amore intenso favillat
(idest, facit caritas, ideo sumus; et ideo Deus fecit mundum,
quia summe bonus, et vult bona sua partecipare et communicare
aliis) ita, quod dispiegat (idest explicat, distinguit et
dividit; perfectiones suas, diversis creaturis, manifestat)
pulchritudines eternas, scilicet attributa, actiones suas, et
servitia angelorum et ministeria et officia.

	|67-69.~  Quidquid ab ea, scilicet divina voluntate, sine
medio distillat, idest, nulla cooperante seu concurrente
creatura, derivatur vel efficitur, procedit ad extra, non habet
postea finem, quia non movetur sua imprenta, idest impressio,
idest sua essentia, scilicet rei sic facte, quando ipsam
sigillat, idest quando facit illam formam.

	|70-72.~  Quidquid ab ea, scilicet divina bonitate, sine
medio, ut supra, non concurrente aliqua creatura, pluit, idest
procedit, vel venit per creationem, liberum est, idest libertatem
habet, totum, quia non subiacet virtuti, idest influentie
celorum, rerum novarum, quia influentia celi est causa rerum
novarum.

	|73-75.~  Plus est sibi, scilicet divine bonitati,
conforme, propter perpetuitatem et libertatem; ideo plus sibi
placet (procul dubio plus placent Deo angeli et anime, quam
animalia bruta, propter similitudinem et ymaginem, etc.); ideo
ardor, scilicet divinus, qui omnem rem, scilicet creaturam,
radiat, idest illuminat subaudi, non habet magis similem,
scilicet sibi, nec magis vivacem; quia nulla creatura est
vivacior aut similior Deo, quam sint angeli et homines.

	|76-78.~  De omnibus istis, scilicet prerogativis,
scilicet perpetuitate, immortalitate, libertate, avantagiatur,
idest prerogativatur, humana creatura; et si una deficit, de sua
nobilitate convenit, idest oportet, quod cadat.

	|79-84.~  Posset quis dicere: Quomodo homo potest perdere
perpetuitatem vel libertatem liberi arbitrii?  Respondet ipse:
solum peccatum est illud quod ipsam, scilicet creaturam humanam,
defrancat, idest privat libertate, et dissimilem facit illam
summo bono, scilicet Deo, quia de lumine suo, scilicet divino,
parum dealbatur, idest ornatur, idest perdit gratiam Dei, idest
non illuminatur a Deo; et in suam dignitatem nunquam revenit,
idest revertitur, idest nunquam reacquirit dignitatem propter
peccatum perditam, si non replet, idest cum debita penitentia
satisfacit, ubi culpa vac[u]at, idest privat, scilicet dignitatum
predictarum aliqua; idest, ubi culpa delectationis privavit
hominem illis dignitatibus, oportet quod debita penitentia
repleat, idest satisfaciat, contra malum delectare, idest contra
malam delectationem, cum penis iustis.

	|85-93.~  Vestra humana natura, scilicet quando peccavit,
tota, idest totaliter, seminis sui, ab istis dignitatibus, sicut
a Paradiso, fuit remota; idest sicut de Paradiso fuit expulsa,
ita ab omnibus dignitatibus fuit remota et ab illis privata.  Nec
recuperari poterant, scilicet ille dignitates deperdite propter
peccatum, si tu actendis bene subtiliter, per aliquam viam, nisi
transisset per unum istorum graduum, idest modorum: vel quod Deus
solum per suam curialitatem dimisisset; vel quod homo per se
ipsum, idest ex puris naturalibus, satisfecisset suo sceleri,
idest pro suo peccato, sive sue follie.

	|94-96.~  Fige nunc oculos (Beatrix reddit actentum
auctorem dicens: Respice bene et actende) intra per abissum,
idest profunditatem, eterni consilii, quantum potes (quia arcana
satis parce homo potest intueri) ad meum sermonem, idest
documentum, strictissime fixus.

	|97-102.~  Non poterat homo in terminis suis, idest ex
puris naturalibus, unquam satisfacere propter non [posse] ire
infra cum humilitate, obediendo postea, quantum non obediendo,
imo transgrediendo preceptum Dei, intellexit, idest appetiit, ire
sursum; quia voluit esse Deus, apetiit divinitatem: et ista est
ratio, quare homo fuit a posse satisfacere a se exclusus; non
potuit.

	|103-105.~  Ergo Deum oportebat, idest si volebat hominem
salvare, cum viis suis reparare hominem ad suam integram vitam,
dico cum una sive cum ambabus, scilicet viis Dei.  Vie Dei ad
reparandum hominem, sunt due; scilicet misericordia et iustitia:
via misericordie suffecisset, sed non videbatur usquequaque
condecens, quoniam non fuit ita acceptata: sed, utendo duabus
viis, fuit magis attentanda ista redemptio.

	|106-108.~  Et tantum opera est plus gratuita, idest
acceptanda pro grato operantis, quanto plus representat de
bonitate cordis unde ipsa exivit: nam servitium et donum plus
debet existimari secundum voluntatem dantis, quam secundum
quantitatem rei date.  Deus poterat cum mera liberalitate
dimictere peccatum primi hominis, sed voluit pro parte uti
iustitia cum misericordia: Misericordia et veritas, idest
iustitia, obviaverunt; pax et iustitia osculate sunt.  In
^Psalmis~ {84.11}.

	|109-114.~  Divina bonitas, que mundum imprentat, idest
ex nihilo illum creavit, procedere per omnes suas vias ad
relevandum nos fuit contenta.  Idest Deus, qui imprentat, idest,
faciendo creaturas, imprimit formas que dant esse rebus, voluit
uti misericordia et iustitia ad reparandum hominem.  Nec inter
ultimas [rotas], idest revolutiones celi que fient in fine mundi,
in ultimas dies, et primum diem, quo Deus fecit mundum, tam altus
et tam magnificus processus, sive per unum modum, per
incarnationem scilicet, sive per alium, scilicet per passionem,
fuit vel fiet.  Vult dicere quod nunquam fuit factum ita magnum
beneficium.

	|115-117.~  Quia largior fuit Deus ad dandum seipsum, ad
[faciendum] hominem sufficientem ad se relevandum, quam si ipse
solus a se dimisisset; quia, sic faciendo, nedum pepercit homini,
sed et seipsum dedit pro homine.

	|118-120.~  Et omnes alii modi erant |scarsi~, idest
avari, vel diminuti, ad iustitiam, si Filius Dei non humiliasset
se ad incarnandum; quia iustitia nunquam habuisset debitum suum:
scilicet per incarnationem Filii Dei, homo Deus se tantum
humiliavit, quantum superbivit Adam; et hoc est satis ad
iustitiam.

	|121-123.~  Nunc pro adimplendo.  Ora per empire~: hec
est quarta pars huius capituli, in qua Beatrix movet aliud
dubium, et solvit.  Istud dubium est: Tu dicis quod illa que
fiunt a Deo immediate, sunt perpetua, etc., sicut sunt terra,
ignis; et ista corrumpuntur, sicut videmus ad sensum; ergo non
est verum dictum tuum.  Solutio talis est, quod aliqua sunt facta
a Deo et aliqua creata.  Illa dicuntur facta a Deo, que ipse
facit ex materia preexistenti, concurrentibus speris celestibus;
illa dicuntur creata, que Deus facit vel fecit immediate ex nulla
materia preexistente, nec concurrente aliqua causa secunda.
Primo modo sunt facta omnia elementa et omnia elementata.  Nam
Deus semel creavit materiam omnium generabilium et
corruptibilium, ex qua, concurrentibus causis secundis, facit
multa tam sensibilia quam insensibilia, tam viventia quam non
viventia.  Forme substantiales omnium viventium, preter formas
hominum, producuntur de potentia materie, sicut anime brutorum et
plantarum et omnium terrenascentium; et ideo corrumpuntur ad
corruptionem corporum.  Quid autem sit produci de potentia
materie, non est presentis speculationis, cum videmus quod apud
multos dicitur ovum esse gallinam potentia, quia ex eo nascitur
gallina.  Dicitur quod semen est, potentia, tale ens vel tale,
quod fit ex illo: anima vero humana non educitur de potentia
materie, sed ex nihilo Deus illam immediate a se facit et
infundit corpori in feto, cito postquam corpus humanum est de
natura dearticulatum; et illa est perpetua et immortalis.  Sic
Deus fecit angelum et celum empyreum.  Nunc pro adimplendo bene
omni tuo desiderio, revertor ad declarandum in aliquo loco, ad
hoc ut tu videas ibi, idest sicut video ego, idest clare et sine
hesitatione.

	|124-129.~  Tu dicis, idest dicere potes: Ego video
aquam, ego video ignem, aierem, terram, et omnes earum mixtiones,
venire ad corruptionem et durare paucum; et iste res tamen
fuerunt create: ergo si dictum tuum fuit verum, esse secure
deberent a corruptione.  Littera est facilis nec indiget multa
declaratione.

	|130-135.~  Nunc respondet: Angeli, o frater, et regio
sincera in qua tu es, scilicet celum, dici possunt creati, quia
de nihilo facti, nulla secunda causa concurrente, sicut sunt in
eorum esse integro, idest incorruptibiles; sed [elementa] que tu
nominasti, de creata virtute, idest de materia prima, sunt
informata; et eorum forme sunt etiam de potentia materie facte.

	|136-138.~  Creata fuit materia, quam ipsa habent,
scilicet in principio mundi; creata fuit virtus informans, idest
in istis stellis, que circa ipsam vadunt, idest volvuntur, idest
virtus que est in celo, scilicet intelligentia movens celum.

	|139-141.~  Animam omnium brutorum et plantarum de
{complexionibus} potentionatis trahit radius et motus sancte
lucis; idest radii et motus stellarum trahunt, idest faciunt,
animam brutorum et animam plantarum.

	|142-144.~  Sed vestram vitam, idest animam
intellectivam, sine medio spirat summa bonitas, et eam amore
capit, idest eam allicit ad amorem suum, de se ita, quod semper
eam desiderat etiam naturaliter.

	|145-148.~  Et hinc potes argumentare adhuc vestram
resurrectionem, si tu recogitas quomodo humana caro fuit facta
tunc quando primi parentes ambo facti fuerunt.  Quia Deus fecit
animam, sive animas, primorum parentum, quorum primi scilicet
Ade, corpus fecit de terra; secundi vero, scilicet Eve, fecit de
costa Ade dormientis; et posuit illas in illis corporibus, factis
sine patre et sine matre.  Ex quo ergo anime sunt immortales,
possunt faciliter reduci ad illos pulveres in quo[s] corpora
illorum sunt redacta, quia vita et forma hominis non corrumpitur.
Et sic finitur istud capitulum, etc.

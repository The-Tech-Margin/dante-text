	|Proem. Ora era unde el salir non volea storpio~. Hoc XXV° capitulum quattuor
habet principales partes, in prima quarum auctor, premisso exordio,
summit querendo materiam scribendi de generatione humana nostra et de
natura, et qualitate nostre anime coniuncte et separate et hec durat
usque ibi: |Sangue perfecto~ etc. [v. 37]. Ibi secunda in qua dicit de
corporali nostra formatione, et hec pars durat usque ibi: |Ma come
d'animal devegna fante~ [v. 61]. Ibi tertia in qua de esse nostre anime
tractat, et hec usque ibi: |E gi@a venuto a l'ultima tortura~ [v. 109].
Ibi quarta et ultima pars in qua incipit tractatum septimi circuli, et
illa durat usque fingit se venire ad ultimum angelum infra.

	|1-36.~ Exorditur enim hic auctor quomodo tunc eius iter nolebat
'storpium', idest 'imbrigamentum', cum tunc iam de XII horis in illo
loco ubi erat, VIII processerant per illa verba, scilicet quod sol
existens in signo Arietis transiverat in circulum meridianum dividentem
dictas XII horas diurnas per medium in equinotiali tempore, ut tunc
erat secundum fictionem auctoris eius, et quod etiam iam ibi
processerat per unum signum comprendens duas horas, et sic bene
sequitur quod signum Thauri, quod sequitur dictum signum Arietis, erat
in medio celi, idest in dicto circulo meridiano in illo emisperio et in
isto nostro signum Scorpionis directe oppositum dicto signo Thauri per
consequens esse debebat in medio noctis, ut dicit hic etiam textus.
Inde querit auctor a Virgilio quomodo anime predictarum gulosorum ibi
in Purgatorio macrefieri ita possunt, ut viderat cum sint spiritus
incorporei, et sic non est opus eis alimentatione, cui Virgilius
respondendo implicite primo sic dicit si ipse consideret quomodo
Meleager extenuatus devenit, quod durum erat sibi fieri guizzum, idest
liquidum. Est enim circa hoc notandum quod, prout scribit Ovidius in
VIII°, Dyana dea, indignata contra Oeneum, regem Callidonie eius
contemptorem, misit in dictam eius contratam aprum quendam vastantem
omnia, quem demum dictus Meleager occidit, et caput eius tradidit
Atalanti virgini quam diligebat ut procus eius; tamen Flexipus et
Toxipus, fratres et avunculi dicti Meleagri, dictum caput apri
abstulerunt per vim, inscio dicto Meleagro, dicte Atalanti invidia
quadam, ex quo ipse Meleager illos ambos occidit. Quo scito Althea,
mater dicti Meleagri et soror dictorum Flexipi et Toxipi, quendam
stipitem fatatum ut quantum duraret duraret vita dicti Meleagri misit
in ignem, et secundum quod comburebatur ita dictus Meleager
consumebatur, et sic demum combusto dicto stipite mortuus est Meleager,
de quo tali stipite ait sic ibi dictus Ovidius: ^Stipes erat, quem, cum
partus enixa iaceret / Testias, in flammam triplices posuere sorores /
staminaque impressio fatalia pollice nectens / "Tempora", dixerunt,
"eadem lignoque terque, / a modo nate damus", que postquam carmine
dicto excessere diem~ etc. {Ov., ^Met~. VIII 451-456}. Ad propositum
igitur arguit Virgilius: si dicte Cloto Lachesis et Atropos sorores, de
quibus dictum est supra in XXI° capitulo, demonica potentia hoc facere
potuerunt, et Circes homines in bestias convertere arte magica qua
etiam Apuleius asinus diu fuit, quanto magis divina potentia facere
potest animas predictas in Purgatorio ita macrefieri cum tale potentiam
contulit demonibus. Unde Thomas in prima parte, articulo III°,
tractando de vetulis fascinantibus pueros ait: ^Possibile est quod Dei
permissione vel aliquo occulto facto cooperetur ad hoc malignitas
demonum cum quibus demonibus dicte vetule aliquod fedus habent~ {Thom.,
^Theol~. I q. cxvii a. 3}. Item secundo arguit Virgilius, et dicit de
motu nostro in speculo apparente, quod tamen in se speculum non movet
vere, sed representative, in quo premictit quod inferius magnus aperit
de virtute informativa et aere vicino dictarum animarum. Et hec sunt
pro dicta prima parte.

	|37-60.~ Ad secundam veniamus in qua Statius, explicite solvendo dubium
auctoris de anima nostra separata, incipit primo a remotis dicere de
creatione nostra corporali, et, ut coniuncta copulatione ipsius anime
et eius origine melius premictere possit que expediunt ad propositam
materiam - sequendo Augustinum dicentem in suo libro ^Questionum~:
^Animam Ade potuit Deus admiscere limo terre qui, formato corpore primo
animam accepit, ut dicitur Genesis capitulo II°, sed ratione carebat,
quia prius debebat domus compaginari, inde induci habitatorem~ {^Gen~.
II 7 and cf. Ps.-Aug., ^Quest~. V. T. XXIII} - inquit sic: |Sangue
perfecto~ etc. [v. 37], ad cuius principii evidentiam notandum est quod
in nostro virili stomaco de cibo et potu digesto natura duplicem
sanguinem elicit: rubeum, qui cruor appellatur, quem epar de stomaco
surgit, et post transmictit ad venas ad augumentationem et
substentationem membrorum corporalium, item alium dealbatum eo quod
magis decoctum et magis per consequens perfectum, ut dicit textus hic,
qui - licet vocetur talis sanguis secundum Ysiderum 'virus', unde ab eo
viri dicuntur secundum eum {Isid., ^Etym~. XI i 103}, et per
Phylosophum dicatur 'aqua viri', - comuniter tamen 'sperma' vocatur et
ad procreandum institutum est, qui quidem non bibitur, idest non
attrahitur a venis ut alter primus sanguis, sed remanet post dictam
digestionem quasi alimentum leve quod elevatur ultimo de mensa, ut sunt
mice panis et alia fragmenta, et sic ultimo sperma levatur, idest
attrahitur ab omnibus nostris principalibus membris, capiens a corde
spiritualiter, ut a principaliori membro, habitum et virtutem
informativam ad compositionem corporis humani producendam, licet
Bernardus dixerit dictum sperma primitus a cerebro emanare, allegando
Ypocratem dicentem quod si certi nervi iuxta aures incidantur alicui
fit non generans taliter mutilatus {Cf. Bern. Silv., ^Cosmograph~. XIV
167-168}, a quibus principalibus membris, dicit inde Statius, dictum
spermam discendentem ad testiculos viriles inde per coitum descendit in
vulvam et matricem mulieris. Unde Ysiderus dicens de ethimologia
dictorum testiculorum ait: ^Testiculi semen calamo ministrant
descendens a spine medulla et arenibus et lumbis ad procreationem
~{Isid., ^Etym~. XI i 104}, et super eius mulieris sanguinem habentem
spiritualiter etiam a corde virtutem informativam ad humanum fetum
producendum, passive subaudi, et ex hoc subdit Statius hic statim
quomodo sperma predictum dispositum est virtualiter ad agendum propter
suam maiorem perfectionem, et dictus sanguis muliebris ad patiendum. Et
ex hoc Phylosophus in libro ^De Generatione Animalium~ dicit quod ^Vir
confert fetui formam et femina parat materiam; nam semen maris non est
sicut materia in conceptione, sed solum sicut agens~ {Cf. Arist., ^De
gen. animal.~ II 4, 738b 20-22}. Circa quod latius scribendo Thomas in
prima parte eius ^Summe~ CVIIIa questio sic ait: ^Vis illa activa que
est in semine ex  anima generantis derivata est quasi quedam motio
ipsius anime generantis; nec est anima, nec pars eius, nisi in virtute
sicut in serra et securi non est forma scampni, sed quedam motio ad
talem formam. Et ideo non oportet quod ista vis activa habeat aliquod
organum in actu, sed fundatur in ipso spiritu incluso in dicto semine
hominis, in quo quidem eius spiritus est quidam calor etiam ex virtute
celestium corporum, quorum virtute agentia inferiora agunt ad speciem.
Et quia in eo concurrit virtus anime cum virtute celesti, dicitur per
Phylosophum in secundo Physicorum quod homo generat hominem ex materia
et sol; nam calidum elementale se habet instrumentaliter ad virtutem
anime sicut etiam ad virtutem nutritivam, unde ait etiam idem
Phylosophus in secundo De Anima~ {Thom., ^Theol~. I cxviii1}. Inde
procedendo dicit Statius quod dictum sperma ita infusum in matricem
incipit primo operari se ibi coagulando infra VII horas, subaudi
secundum Macrobium, usque ad quod spatium aut adheret matrici aut
refunditur, et quod ita adherens vivificat se primo vita vegetali,
subaudi cuius vite iste sunt potentie, scilicet potentia nutritiva
augumentativa et generativa, que etiam anima nostra prima vegetabilis
dicitur, que magis in nobis ut potentia quam ut anima per se, ut etiam
in plantis dici potest, que quidem non incipit sic in nobis secundum
actum secundum, sed secundum primum, sicut anima sensitiva est in
dormientibus; sed cum incipit trahere alimentum, tunc actu operatur que
materia transmutatur a virtute, que est in semine maris, quousque
perducatur in actum anime sensitive, non ita quod ipsamet vis, que erat
in semine, fiat sensitiva, quia sic esset generantis et geneneratum. Et
ecce quod subditur in textu, scilicet quod anima vegetalis plantorum
est ad rivam, et habet in se in ipsis plantis suum complementum, et
nostra est in via, idest in fieri ad alium terminum, unde in primo
^Ethycorum~ inquit Phylosophus: ^Irrationalis hec quidem, scilicet
vegetativa anima, cuius est nutriri et augeri, quam ponimus in
embrionibus~ etc. {Cf. Thom., ^Theol~. I q. cxviii a. 2}. Inde dicit
Statius quod dictus embrio post ea tantum inde operatur quod incipit se
movere et sentire, sicut illa informis viscositas que in certis
litoribus maris rapitur, ut scribit Phylosophus in suo libro ^De
Animalibus~, et quam ibi vocat 'fungum marinum'. Nam si incutitur ab
aliquo movetur quasi ut testudo quedam, et sic secundario factus est
dictus embrio 'anima sensitiva', et hoc, elapsis VII diebus, secundum
dictum Macrobium dicentem super ^Somnio Scipionis~: ^Semine
informatione hominis infuso artifex natura hoc primum molitur, ut die
VII° folliculum geminum circundet humori, quasi ex membrana tenui
qualis in ovo ab exteriore testa intra se claudit liquorem~ {Macr.,
^Somn. Scip. comm.~ I vi 63}, et ab inde in antea incipit organare
potentias anime sensitive, que sunt quinque nostri sensus, et membra
extendere, et hoc in quinta ebdomada secundum eundem Macrobium
dicentem: ^Tunc fingi in ipsa substantia humoris humani figuram
magnitudine apis, ut in illa brevitate membra omnia et designata totius
corporis liniamenta consistant~ {Macr., ^Somn. Scip. comm.~ I vi 65}.
Et hec omnia procedunt, dicit Statius hic, a virtute cordis in quo
naturam intendit ad omnes partes, unde Thomas in suis ^Questionibus
Anime~ in hoc ait: ^Cor primum instrumentum per quod anima movet
ceteras partes corporis, et eo mediante anima unitur reliquis partibus
corporis ut motor, licet ut forma uniatur corpori per se immediate et
cuilibet parti eius~ {Cf. Thom., ^Quaest. Disp. De An~. IX 13}. Et sic
concludendo in hac secunda parte, postquam per virtutem principii
activi, quod erat in semine, producta est anima insensitivam in
generato quantum ad aliquem partem eius principalem, tunc incipit
operari dicta anima sensitiva ad complementum proprii corporis per
modum nutritionis et augumenti.

	|61-108.~ Hiis dictis, veniamus ad tertiam partem, quam ut lenius
valeam et explicite exponere, et ut perspicaciter intelligatur per hunc
modum, procedam primo querendo quid sit anima intellectiva et
rationalis, de qua hic nunc tractatur, secundo unde in nos veniat,
tertio quando in nobis infunditur, quarto quomodo se habet cum
vegetativa anima et sensitiva, quinto ubi in nobis localiter residet,
sexto quomodo se habet separata a corpore. Ad primum dico quod dicta
anima secundum Platonem est 'essentiam quedam se moventem' {Cf. Macr.,
^Somn. Scip. comm.~ I xiv 19-20}; Zeno dixit eam esse 'numerum se
moventem'; Aristoteles dixit eam 'entelechiam', quod idem est quod
forma {Cf. Macr., ^Somn. Scip. comm.~ I xiv 19-20}; iterum in II° ^De
Anima~ dicit quod est ^Primus actus corporis physici organici, potentia
vitam habentis {~Cf. Macr., ^Somn. Scip. comm.~ I xiv 19-20^}~;
Pythagoras dixit eam 'harmoniam' {Cf. Macr., ^Somn. Scip. comm.~ I xiv
19-20}, Possidius dixit eam 'ydeam' {Cf. Macr., ^Somn. Scip. comm.~ I
xiv 19-20}, Asclepiades dixit eam 'quinque sensuum exercitium sibi
consonum' {Cf. Macr., ^Somn. Scip. comm.~ I xiv 19-20}, Ypocrates dixit
eam 'spiritum tenuem per corpus omne dispersum' {Cf. Macr., ^Somn.
Scip. comm.~ I xiv 19-20}, cui Virgilius concordans de ipsa anima: ^Par
levibus ventis volucrique simillima somno~ {Verg., ^Aen~. II 794},
Eraclitus dixit eam 'lucem quendam et scintilla stellarum essentie'
{Cf. Macr., ^Somn. Scip. comm.~ I xiv 19-20}, Democritus dixit eam
'spiritum insertum athomis' {Cf. Macr., ^Somn. Scip. comm.~ I xiv
19-20}, Aenasimenes dixit eam 'aerem' {Cf. Macr., ^Somn. Scip. comm.~ I
xiv 19-20}, Empedocles 'sanguinem' {Cf. Macr., ^Somn. Scip. comm.~ I
xiv 19-20}, Parmenides dixit eam 'ex terra et igne substantiam' {Cf.
Macr., ^Somn. Scip. comm.~ I xiv 19-20}, Zenofantes 'ex terra et aqua'
{Cf. Macr., ^Somn. Scip. comm.~ I xiv 19-20}, Beotes 'ex aere et igne'
{Cf. Macr., ^Somn. Scip. comm.~ I xiv 19-20}, Epicurus 'speciem ex igne
et aere et spiritu mixtam' {Cf. Macr., ^Somn. Scip. comm.~ I xiv
19-20}, Frater Albertus dicit animam prout est spiritus esse
^Substantiam incorpoream et intellectuale eorum illuminationum que sunt
a primo ultima revelatione perceptiva {~Cf. Macr., ^Somn. Scip. comm.~
I xiv 19-20^}~, Remigius dicit animam esse 'prout est rector corporis
substantiam incorpoream regentem corpus' {Remig. Antissiod., ^Enarr in
Ps.~ CIII}, Augustinus in suo libro ^De Spiritu et Anima~ dicit quod
^Anima est substantia quedam rationis particeps corporis regendi causa
accomodata non ex materia corporali nec spirituali {~Cf. Macr., ^Somn.
Scip. comm.~ I xiv 19-20}, ut ipse idem Augustinus ait ^Super Genesi~
capitulo VII°, et Thomas in prima parte questio LXXVa dicit quod ^Anima
est principium vite in hiis que apud nos vivunt non corpus sed corporis
actus, sicut calor, qui est principium calefactionis, non est corpus
sed quidam corporis actus ac subsistens et incorruptibile et absque
materia~ {Thom., ^Theol~. I q. lxxv a. 1}, que omnia secundum Ysiderum:
^Dum vivificat, corpus dicitur anima; dum vult, animus; dum scit, mens;
dum recolit, memoria; dum recte iudicat, ratio; dum spirat, spiritus;
dum sentit, sensus~ {Isid., ^Etym~. XI i 13}. Ad secundum, scilicet
unde veniat dicta nostra anima, dixit Plato in suo ^Timeo~ quod a
stellis venit: nam posuit omnes animas in principio mundi simul creatas
in comparibus stellis et ab eis corporibus infundi, quam opinionem iste
auctor improbat infra in Paradiso in capitulo IIII°; quidam alii ut
heretici dixerunt quod venit a semine virili dicta anima, ponentes
ipsam animam creari ex preiacenti materia, idest ex anima generantis,
et nasci cum corpore sicut creatur corpus ex corpore. Fides vero nostra
tenet et vere quod ab ipso Deo solum veniat, et quod cottidie Deus ipse
novas animas creat et infundit corporibus et infundendo creat et
creando infundit. Ad quod confirmandum ait etiam Phylosophus in libro
^De Generatione Animalium~: ^Relinquitur solus intellectus de foris
evenire~ {Thom., ^Theol~. I q. cxviii a. 2}, et in libro ^De
Proprietatibus Elementorum~ ait: ^Commiscitur aqua viri cum sanguine
matris donec fit frustum, deinde formatur et fit in eo spiritus vite
infundi~ {Thom., ^Theol~. I q. cxviii a. 2}. Item et Tullius in
^Tusculanis Questionibus~ inquit: ^Humanus animus decretus ex mente
divina cum alio nullo nisi cum ipso Deo, si fas est, comparari potest
~{Cic., ^Tusc. Disp~. V xiii 38}, unde et ^Genesis~ II° capitulo,
dicitur de prima anima: ^Formavit Deus hominem de limo terre et
inspiravit in faciem eius spiraculum vite, et factus est homo in animam
viventem~ {^Gen~. II 7}, et hoc est quod dicit hic auctor quod Deus ut
motor primus inspirat ipsam animam in nobis. Ad tertium, quando
scilicet hoc faciat Deus ipse, dicit hic auctor in persona Statii cur
articulatum est cerebrum in ipso feto humano, unde nostri theologi
dicunt quod in instanti in conceptione Christi ipse Deus perfectus homo
fuit et statim anima rationalis infusa fuit in eum tum propter
infinitam virtutem agentis, scilicet Spiritus Sancti, tum quia
incongruum fuisset filium Dei corpus suppressisse non formatum. In
aliis autem hominibus non infunditur dicta anima nisi organato embrione
et plene habilitato ad ipsam animam recipiendam, ut Augustinus, in
libro ^Questionum~ recitatus in quodam ^Decreto~ inquit {Ps.-Aug.,
^Quaest~. V. T. XXIII}. Moyses tradidit, scilicet ^Deuteronomii~
XVIIII° capitulo: ^Si quis percusserit mulierem in utero habentem, et
abortum fecerit, si formatum fuerit det animam pro anima, aliter
multetur pecunia~ {^Ex~. XXI 22-23}, ut probaret non esse animam ante
formam. Item Yeronimus, ^Ad Galasium~, ad idem sic ait: ^Sic semina
paulatim formantur in utero, et tam diu non reputatur homicidium, donec
elementa confecta suas ymagines et membra suscipiant~ {Hier., ^Ep~.
CXXI 4}, quam infusionem anime dicit ^Glosator Iuris Civilis~, fieri in
XL diebus; quidam vero alii dicunt in masculo fieri sic in XL diebus,
in femina in LXXX, per ea que dicuntur ^Deuteronomii~ XII°, et
^Levitici~ XI° capitulo, et ^Exodi~ XXI° {Cf. ^Deut~. XII 20; ^Lev~. XI
2-46; ^Ex~. XXI 23, 30}. Ad querendum scilicet quomodo nostra anima
intellectiva se habeat ad vegetativam et sensitivam animam veniamus:
inquit enim Phylosophus in II° ^De Anima~: ^Sicut trigonum est in
tetragono et tetragonum in pentagono ita nutritivum in sensitivo et
sensitivum in intellectivo, sed trigonum non est in tetragono actu, sed
potentia tantum, neque etiam tetragonum in pentagono, ergo nec
nutritivum nec sensitivum sunt in actu in intellectiva parte anime
~{Thom., ^Quest. disp. De An~. II 9}, et ex hoc, in libro ^De
Animalibus~, idem Phylosophus ait quod ^Non est simul animal et homo,
sed plus est animal~, subaudi vegetativum et sensitivum {Thom., ^Quest.
disp. De An~. II 9}. Inde homo animal fans et ratiocinans, quod tangit
hic Statius dum dicit quomodo de animali dictus embrio efficiatur fans
a fando: ^|Non vide tu ancor~~ etc. [v. 62], et, ut dixi supra in IV°
capitulo, dicte tres potentie in nobis non sunt ut tres anime ut sunt
in prelatis animalibus particulariter, unde comentator in libro ^De
Anima~ improbat Platonem ponentem tres substantias, et commendat
Aristotelem ponentem unam solam in nobis {Thom., ^Quest. disp. De An~.
IX}, unde concludendo circa hoc Thomas in prima parte CVIIIIa questione
ait: ^Una eadem anima, que primo prestitit in embrione, scilicet
vegetativa, per actionem virtutis, que est in semine, perducitur ad hoc
ut fiat sensitiva, inde ut fiat intellectiva non per virtutem activam
seminis, sed per virtutem superioris agentis, scilicet Dei, de foris
illustrantis, cum generatio unius semper sit corruptio alterius, et sic
tam in nobis quam in aliis animalibus; cum perfectior forma advenit,
fit corruptio prioris: ita quod sequens forma habet quicquid habebat
prima~ {Thom., ^Theol~. I q. cxviii a. 2}, exemplificando Statius hic
de calore solis qui fit vinum coniunctus cum humore vitis mutante suam
formam substantialem quam prius habebat. Veniamus ad quintum, scilicet
ubi in nobis dicta anima intellectiva situatur, et videtur in capite
locari secundum hunc auctorem dicentem hic in persona Statii quod
articulato cerebro infunditur, ad quod facit quod ait Macrobius dicens
^Super Somnio Scipionis~: ^Soli homini Deus rationem, idest vim mentis,
infundit, cuius sedes in capite est~ {Macr., ^Somn. Scip. comm~. I xiv
10}; idem videtur sentire Claudianus dum sic etiam dicit de separatione
anime a corpore: ^Intereunt hec sola manet bustoque superstes / evolat
hanc alta capitis fundavit in arce~ {Claud., ^Hon. Aug. IV cons.~
234-235}, scilicet Deus in nobis dictam animam, et forte ex hoc mota
est ^Lex Civilis~ ad dicendum quod partito cadavere nostro seu scisso
per frusta solum caput facit locum religiosum et non alia pars eius
{^Corp. Iur. Civ~., ^Dig~. XI vii 44}, ^Glosator Decretalium~ dicit
quod est in corde, super illa ^Decretali~ que dicit quod extrema unctio
respicit cor, ad quod facit quod ait Phylosophus in libro ^De Senectute
et Iuventute~ dicens quod plante habent principium nutritivum in medio,
et sic nos in corde animam ut in medio habemus {Ps.-Aug., ^Quaest~. V.
T. XXIII}; Augustinus vero in libro ^Questionum~ videtur sentire quod
fit in sanguine, dicens ibi: ^Anima certe, quia spiritus est, in sicco
habitare non potest, ergo in sanguine fertur habitare~ {^Decr. Grat~.
II C. XXXII q. ii c. 9}; tamen postea in quadam ^Epistola~ quam
scripsit ^Ad Yeronimum De Origine Anime~, dixit quod anima nostra
predicta intellectualis ^Per omnes particulas corporis tota est simul,
nec minor in minoribus, nec maior in maioribus, sed in aliis intensius,
in aliis remissius operatur, cum in singulis particulis corporis
essentialiter sit~ {Petr. Lomb., ^Sent~. I xxxvii 2}, et ex hoc Thomas
in prima parte questione LXXVI° dicit et probat dictam nostram
intellectivam animam uniri humano corpori ut formam substantialem et
essentialem per se, cuius opinio hodie canonizata est per Ecclesiam, et
dampnata est opinio illa Phylosophi dicentis in libro ^De Animalibus~:
^Intellectus tantum intrat ab extrinseco, et ipse solus est divinum,
quam operatio eius non habet communicationem cum operatione corporis
modo aliquo~ {Cf. Thom., ^In II Sent.~ XXXII q. ii a. 3}, et in III°
^De Anima~, dicentis etiam quod ^Intellectus noster est separatus~, et
quod ^nullius corporis est actus~ {Thom., ^Theol~. I q. xiv a. 1}, quod
tangit hic auctor in persona Statii dum dicit quomodo dictus
Phylosophus errando posuit intellectum possibilem ab anima separatum,
non videndo sibi organum in corpore nostro attributum. Est enim et
dicitur intellectus possibilis virtus quedam anime quasi ut tabula nuda
ab omni pictura, sed susceptibilis omnium picturarum, nulla earum
habens actu; est et alius intellectus ipsius anime qui dicitur agens,
et quasi lumen quoddam, cum sit intelligibile lumen veritatis prime
nobis per naturam impressum semper agens sicut lux semper irradians, de
quo Psalmista: ^Signatum enim est super nos lumen vultus tui, Domine
~{^Ps~. IV 7}, et se habet ad species intelligibiles manifestas sicut
lux ad colores. Est et tertius intellectus dictus speculativus cuius
bonum est veritas ad quem pervenitur per doctrinam. Est etiam quartus,
dictus practicus, qui arte perficitur, cuius finis est opus exterius
operatum. Operatio autem dicti intellectus potentialis est convertere
se per considerationem ad formas que sunt in ymaginatione, que, cum
illuminantur luce intelligentie intellectus agentis et abstrahuntur
denudate ab omnibus circumstantiis materie et imprimuntur in intellectu
principali, deducitur in actu et formatur ipse intellectus possibilis,
unde idem Thomas subdit, LXXVIIIIa questione, quod ^Intellectus est
quedam potentia anime et non ipsa anime essentia~ {Thom., ^Theol~. I q.
 lxxix a. 1}; nam inquit Augustinus in VIIII° ^De Trinitate~: ^Mens et
spiritus non relative dicuntur, sed essentiam anime determinant~ {Aug.,
^Trin~. IX ii 2}. Veniamus ad sextum, scilicet que sint potentie anime
et virtutes, et dicit Phylosophus in II° ^De Anima~: ^Potentias anime
dicimus vegetativam, appetitivam, sensitivam et motivam secundum locum
et intellectivam~ {Thom., ^Theol~. I q. lxxviii a. 1}; item et alie
potentie eius sunt, de quibus infra statim dicam. Veniamus ad septimum
et ultimum, scilicet quomodo anima separata se habeat in alio mundo, et
dicit hic Statius quod cum Lachesis, idest fatalis illa nostra
dispositio temporalis, de qua supra dixi in XXI° capitulo, non habet
plus de lino, idest de substantia corporis elementali, dicta nostra
anima intellectiva solvitur carne, idest a corpore, et virtualiter
defert secum humanum et divinum, idest eius esse corporale et
spirituale, ac aliis sensualibus potentiis quasi omnibus mutis, idest
sopitis per mortem corporis, ducit secum virtutes animales, ut est
memoria, intelligentia et voluntas acutiores solito, et quomodo
circumscripta, idest collocata in Inferno, vel Purgatorio, virtus
informativa irradiat circa eam sicut quando erat in corpore, et facit
effigiare eam in aere ei vicine circumstante comparative, sicut quando
dictus aer est 'bene piornus', idest plenus vaporibus a radiis solis,
et sic organat omnes eius potentias, ut dicit textus hic, et quia
auctor dixit hoc non tantum a se sed per auctoritatem sanctorum
recitamus ergo eas ad licteram, per quas intelligi poterit auctor in
hiis que hic dicit et scribit veraciter in isto passu gravi de anima
predicta. Primo igitur scribit Augustinus in suo libro ^De Spiritu et
Anima~ sic: ^Anima recedens a corpore secum trahit sensum,
ymaginationem, rationem, intellectum, concupiscibilitatem et
irascibilitatem, et secundum merita afficitur~, et limpidius, idest
acutius, hiis potentiis utitur; et subdit quod ^Anima se ita separata
requiescit ab hiis tantum motibus, quibus corpus per tempus et locum
movebat; nam si organum periit non tamen melos, nec quod organum
movebat~ {Ps.-Aug., ^Spir. An.~ XV}^,~ et sic anima exuta corpore
vivit, videt et audit, et sensus et ingenia vivaciter tenet ut subtilis
et pura, cita et perpetua, cum principalis eius actus, scilicet
intelligere, nullatenus dependeat a corpore, sed quamvis purissima sit
ipsa anima contrahit tamen a carne, dum est in corpore, infectionem, et
ideo separata secum ex colligatione corporis sordes differt, et sic
necesse est ut purgetur, et sic anima incorporea nostra potest habere
similitudinem corporis, non tamen corpoream, sed corpori similem. Et
^Super Genesi~ inquit idem etiam Augustinus: ^Anima similitudinem gerit
corporalem et afficitur a similitudinibus corporis, ut accidit in
dormientibus somniando~ {Cf. Aug., ^Gen. litt.~ XII xxxiii 62}^;~ ad
quod etiam Macrobius, ^Super Somnio Scipionis~, ait: ^Sed nec post
mortem facile anima corpus relinquit quia non funditus corporee
excedunt, sed aut suum aberrat cadaver aut novi corporis ambit
habitaculum~ {Macr., ^Somn. Scip. comm.~ I ix 5}, ad id etiam quod
tangit hic auctor de sensualibus potentiis anime separate quasi mutis
et de animalibus seu spiritualibus virtutibus efficaciter operantibus
ait idem Augustinus in X° ^De Trinitate~, scilicet quod ^Memoria,
intelligentia et voluntas sunt una vita, una mens et una essentia, et
sunt in anima substantialiter~ {Aug., ^Trin~. X xi 17}, et ideo recipit
in eis separata anima influxum sperarum intelligibilium a natura
superiori, idest divina, secundum naturalem ordinem quo experimur: nam
quanto anima magis a corporeis sensibus abstrahitur, tanto magis
participat superiores influxus, ut patet in dormientibus qui etiam
quedam futura prevident, et ex hiis Thomas in prima parte questione
LXXVIIa ait: ^Omnes potentie anime comparantur ad animam sicut ad
principium, sed quedam potentie comparantur ad animam solam sicut ad
subiectum, ut intellectus, voluntas et memoria, et hee remanent in
animam distincto corpore; quedam alie potentie sunt in coniuncto, sicut
in subiecto, sicut omnes potentie sensitive que, ut accidens, corrupto
subiecto non remanent, et sic corrupto coniuncto, idest corpore, non
remanent in anima actu sed virtute tantum, sicut in principio vel
radice~ {Thom., ^Theol.~ I q. lxxvii a. 8}; quare vide cur auctor tales
potentias dicat quasi unitas et alias non, unde concludendo dicunt
theologi quod potentie sensitive non remanent in anima separata, cum
non sint de essentia eius sedem proprietatis naturales que fluunt ab
essentia eius sic., et ex hoc Phylosophus in II° ^De Anima~ dicit quod
^Solum intellectus in nostra morte separatum tanquam incorruptibile a
corruptibili~ {Arist., De an. II 2 413b 27-28}^,~ de alligatione anime
predicte separate, de que hic dicitur aerea; potest dici etiam quod
statim dicam in sequenti parte de alligatione eius cum igne, subdendo
quomodo anima predicta ex tali eius aparitione dicta est umbra, et
quomodo organat inde omnes illas potentias eius, de quibus ait
Phylosophus in secundo ^De Anima~ dicens: ^Dicimus autem naturam
tristari, gaudere et confidere et timere~ {Arist., ^De an~. I 4, 408b
2}^,~ et Virgilius in VI° loquendo ibi de animabus separatis etiam sic
ait de nobis hominibus: ^Igneus est illis vigor et celestis origo /
seminibus, quantum non noxia corpora tardant / terrenique hebetant
artus moribundaque membra. / Hinc metuunt cupiuntque, dolent
gaudentque, neque auras / despiciunt clause tenbris et carcere ceco. /
Quin et supremo cum lumine vita relinquit, / non tamen omne malum
mieris nec funditus omnes / corporee excedunt pestesque modis
inolescere miris. / Ergo exercentur penis vetrumque malorum / infectum
eluitur scelus aut exuritur igne~ {Verg., ^Aen~. VI 730-739, 742}.

	|109-139.~ Hiis ita dictis veniamus ad quartam et ultimam partem huius
presentis capituli in qua auctor ponit purgari animas luxioriosorum in
igne quodam, ut patet in textu, sed quale sit iste ignis primo
queramus, et dicit Magister Sententiarum quod est corporalis {Petr.
Lomb., ^Sent~. IV xliv 6}; Augustinus in XI° ^De Civitate Dei~ idem
sentit dicendo: ^Sic ardebat dives ille epulo, de quo Luce, XVI°
capitulo, dicitur dum dixit "Crucior in hac flamma", et talem fuisse
dictam flammam, quales occulos quos levavit et quale lingua qua aquam
poscebat~ {Aug., De Civ. Dei XXI x 2}, et in XXI° ait: ^Oportet
intelligi hunc ignem esse corporeum, et quo demones et animas
dampnatorum dicimus cruciari~ {Aug., ^De Civ. Dei~ XXI x 1}; Gregorius,
in IIII° sui ^Dialogi~ ait: ^Ignem eo ipso patitur anima quo videt; nam
cum conspicit se cremari crematur, et sic ille ignis, in quantum
detinet animam alligatam virtute divina~, ait, ^in eam ut instrumentum
divine iustitie, et in quantum anima comprehendit illum igne ut sibi
nocivum interiori tristitia affligitur, quod maxime est dum considerat
se inferioribus rebus subdi, que nata fuit Deo per fruitionem uniri
~{Greg., ^Dial~. IV 29-30}. Thomas vero in suo libro ^Contra Gentiles~
ad finem inquit: ^Non est extimandum quod substantie incorporee ab igne
corporeo pati possint ita ut earum natura corrumpatur vel alteretur
sicut corpora viva, cum non habeant substantiam corpoream nec potentiis
sensitivis utuntur, sed pati debent dici ab igne corporeo per modum
alligationis cuiusdam; possunt enim spiritus alligari corporibus absque
hoc quod dent eis formam, sicut nigromantici, virtute demonum spiritus
alligant ymaginibus, quanto magis virtute et iustitia divina dicte
anime igni corporeo alligari valent~ {Thom., ^Gent~. IV xc 2-4},
fingendo inde auctor tales animas canere ymnum illum quem Ambrosius
fecit ad implorandum gratiam contram vitium carnis dicendo: ^Summe Deus
clementie, / mundique factor machine, / quo corde puro sordibus, /
lumbosque iecur morbidum / adure igne congruo / et luxu moto pessimo~
etc. {^Hymni S. Ambr. attr.~ IV}. Item fingit eas animas inde dixisse
et memorasse in laudem virtutis virginitatis contrarie tali vitio
luxurie verba Domine nostre ad angelum dicendo: ^"Quomodo fiet istud,
quoniam virum non  cognosco?"~, ut ^Luce~ I° habetur {^Luc~. I 34},
item etiam recitasse quomodo Dyana dea cum aliis suis nimphis
perseveravit virgo in solitudine nemorosa et Elicem inde expulit ut
corruptam eius nimpham a Iove; nam dum semel a venatione rediens
requiesceret in quodam prato sola, dictus Iupiter transformavit se in
personam dicte Dyane, et breviter cum ea concubuit et gravidam fecit;
que inde cognita in lavacro corrupta, depulsa est per dictam Dyanam a
consortio suarum virginum cuius ystoriam fabulose scribit Ovidius in
II° {Cf. Ov., ^Met~. II 417-495}. Item fingit eas etiam dixisse in
laudem castitatis et virtutis et pudicitie coniugalis, ut dicit textus
hic, volens tangere in hoc quod scribit Augustinus in libro ^De Bono
Coniugali~ dicendo: ^Coniugati debent non solum ipsius sexus sui
commiscendi fidem procreandorum liberorum causa, verum infirmitatis
invicem excipiende ad illicitos concubitus evitandos mutua quodammodo
servitute~ {^Decr. Grat.~ II C: XXXII q. ii c. 3}. Ultimo dicit auctor
quomodo ultima plaga sculpta et facta a spata angeli in introitu
Purgatorii sibi et aliis animis in fronte, idest ultimum mortale
peccatum, scilicet luxurie, cum tali medicinali igne purgatorio
summitur et solidatur.

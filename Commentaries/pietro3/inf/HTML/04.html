<P>	<STRONG>Proemio.  Ruppemi l'alto sonno ne la testa.</STRONG>  Auctor in hoc quarto capitulo, premisso eius
prohemio per se satis patente, continuando se ad finem precedentis capituli, fingit se cum Virgilio
descendisse in primum circulum Inferni, qui Limbum dicitur et vocatur,... </P>

<BR WP="BR1"><BR WP="BR2">
<P>	<STRONG>25-36.</STRONG>  Item secundario auctor tangit de secunda parte dicti Limbi, in qua dicit puniri animas
infantum non baptizatorum, non pena sensus sed dampni, unde Thomas predictus, in tertia parte,
questione lii, inquit: <EM>Dolores non sunt in Inferno Patrum, nec in Inferno puerorum</EM> {Thom., <EM>Theol</EM>.
III lii 2}, licet Augustinus, scribens ad Petrum Diaconum, dicat : <EM>Firmissime tene parvulos, qui sive in
utero matris, sive extra, sine Baptismo moriuntur, igne puniendos</EM>, sed hoc exponit <EM>Glosa Decreti</EM>:
<EM>Igne et mitissima pena, nam solum erunt in tenebris perpetuo ibi et Dei visione carebunt</EM>, et hoc
ex eo, ut subdit Augustinus idem, <EM>Quia, etsi peccatum proprie actionis nullum habent, originalis
tamen peccati dampnacionem carnali conceptione ex nativitate contraxerunt, et ita, quia non
voluntate peccaverunt, actuali pena non puniuntur</EM> {<EM>Decr. Grat.</EM> II C. I q. i 54-5}.  Est enim ad
hoc notandum quod, ut dicit <EM>Glosa</EM> etiam quodam <EM>Decreto</EM>, <EM>Hoc originale peccatum in infusione
anime extrahitur, quia<FONT SIZE="+1"><SUB> </SUB></EM></FONT><EM>tunc tres vires anime, scilicet concupiscibilitas, irascibilitas et
rationabilitas debilitantur</EM> {<EM>Decr. Grat.</EM> II D. XLI 4 e <EM>Gl</EM>. rel.}.  Unde Innocentius quartus ad hoc ait:
<EM>In anima pueri nundum baptizati tria sunt: scilicet pronitas ad peccandum, que est ex
corruptione carnis, secundario macula, que est quedam sordes anime quam contraxit in sua
infusione ex mistione carnis; et propter hanc sordem indignam est Dei conspectui presentari;
tertium est reatus sive debitum pene eterne</EM> {<EM>Decr. Grat.</EM> I D. XXV 3 e <EM>Gl</EM>. rel.}.  Et ex hoc
Magister Sententiarum, diffiniendo dicit: <EM>Originale peccatum est pronitas ad peccandum</EM> {Petr.
Lomb., <EM>Sent</EM>. III xv 2}.  Quidam alii dicunt quod dicitur quedam macula anime annexa, que per
baptismum deletur, subaudi reatu, tamen remanet actu cum remaneat pronitas, ex qua surgunt actuales
concupiscentie.  Has etiam animas infantum et puerorum infidelium finxit Virgilius in vi+o~ Eneam
invenisse flentes, idest suspirantes, ut dicit auctor hic de ipsis in primo circulo Inferni, dicens: <EM>Continuo
audite voces vagitus et ingens / infantumque anime flentes, in limine primo / quos dulcis vite
exortes et ab ubere raptos / abstulit atra dies et funere mersit acerbo</EM> {Verg., <EM>Aen</EM>. VI 426-9},
ponendo etiam auctor hic cum istis animabus puerorum esse animas marium et feminarum adultarum
morientium sine Baptismo et actuali peccatu, ut sunt cathecumini habentes desiderium baptizandi, de
quibus Augustinus in duobus <EM>Decretis</EM> ita invenitur dixisse: <EM>Non dubito catolicum cathecuminum,
divina caritate flagrante, heretico baptizato preponere ut centurionem Simoni Mago baptizato
heretico. Item cathecuminum, quamvis in bonis operibus defunctum, vitam habere non credimus,
nisi martirii sacramentum compleat baptizatus</EM> {<EM>Decr. Grat.</EM> II C. XX q. iii 4}, iuxta Iohannem in
suo <EM>Evangelio</EM> iii+o~ capitulo dicente: <EM>Nisi quis renatus fuit ex aqua et Spiritu Sancto non intrabit
regnum celorum</EM>, dicit modo <EM>Non steterit per eum quin baptizaretur aliter salvaretur</EM> {<EM>Ioan.</EM> III
5}.  Et dicit Augustinus quod <EM>Huiusmodi anime existentes ita in Limbo sine pena sensus, volunt
potius sic esse<FONT SIZE="+1"><SUB> </SUB></EM></FONT><EM>quam non esse secus; ergo de aliis dampnatis in pena sensuali a contrario sensu
videtur</EM> {cf. <EM>Decr. Grat.</EM> II C. XXI q. v 3}.</P>

<BR WP="BR1"><BR WP="BR2">
<P>	<STRONG>37-42.</STRONG>  Tertio auctor fingit se devenire ad tertiam partem et locum dicti Limbi, in quo fingit esse
animas illorum qui ante adventum Christi et eius Baptismum virtuosissimi in artibus et moribus fuerunt et
scientiis, mortui tamen solum cum defectu non adorandi debite Deum cum latria sed cum dulia et
superstitione.  Dicitur enim 'latria' debitus cultus Dei, cum ipsum adorando ut creatorem omnium;
'dulia' dicitur cultus exhibitus creature, puta Soli, Lune, Veneri et Marti; 'superstitio' est cultus
ydolorum, ut dicit hic Virgilius, auctor de se et de aliis phylosophis magnis et poetis, quorum fama, quia
in eternum fulget et lucebit, fingit auctor hic tales esse non in tenebris, ut alios de Limbo, sed in loco
ignea luce luminoso, offensos tamen solum in tantum, ut dicitur hic in textu, quod sine spe vivunt in
desiderio, scilicet Deum videndi.  Et merito putandum est animas talium egregiorum sapientum gentilium
et paganorum in Inferno esse in tam mitissima pena et loco penali, gratia divina mota propter eorum
ornatam famam, ad hoc eis indulgendum et etiam propter tot bona et mortalitates quas et que in hoc
mundo in suis scriptis relinquerunt, unde Macrobius: <EM>Sapientibus conscientia ipsa factorum
egregiorum amplissima virtutis est premium</EM> {Macr., <EM>Somn. Scip. comm.</EM> I iv 2}, cum scriptum sit
in <EM>Iure Canonico</EM> ac teneant nostri theologi quod <EM>Omnia bona facta in hoc mundo prosunt in alio de
dampnato ad mitius tormentum</EM> {<EM>Cod. Iur. Can. </EM>III 1378}, unde Gratianus in <EM>Decretis de
Penitentiis</EM> ad hoc ait: <EM>Potest etiam referri memoria bonorum ad mitiorem penam habendam, ut
bona que inter multa mala fuerant non proficiant ad presentis vite vel future premium
optinendum, sed ad tollerabiliter extremi iudicii supplicium subeundum</EM> {<EM>Decr. Gr</EM>. II <EM>De Pen.</EM> D.
IV 48}.</P>

<BR WP="BR1"><BR WP="BR2">
<P>	<STRONG>55-61.</STRONG>  {I}n quo {Limbo} distincta et separata loca dicuntur esse et fuisse, ut scribitur in
<EM>Compendio Theologie</EM>: nam in superiori eius parte dicitur esse et fuisse Limbum Sanctorum Patrum,
que pars Limbi sinus ille Habrae dictus est, in quo anima Lazzari leprosi quiescebat quando umbra
divitis Epulonis eam provocabat, ut scribitur <EM>Luce</EM> capitulo xvi+o~ {cf. <EM>Luc</EM>. XVI 19-22},  -- <EM>Ubi pena
dampni et non sensus, et fuerunt ibi solum tenebre exteriores, non tenebre privationis gratie</EM> {cf.
Thom., <EM>Comp. Theol. </EM>XLIX}.  De quo sic ait Beda: <EM>Circumcisio temporis legis contra vulnus
originalis peccati agebat sicut nunc Baptismus, hoc excepto, quod ianuam celi nundum intrare
poterant ante Baptismum, sed in sinu Habrae post mortem beata requie consolabantur</EM> {Bed.,
<EM>Homil</EM>. I 10}.  Ad quem locum anima Christi, mortuo eius corpore in cruce, descendit, et animas
dictorum Sanctorum Patrum liberavit, et quomodo audi Thomas de Aquino in tertia parte eius <EM>Summe</EM>
dicentem: <EM>Anima Christi virtualiter ad totum Infernum descendit, sed essentialiter ad hanc
partem dicti Limbi, in qua iusti detinebantur, ut quos ipse per gratiam visitabat secundum
deitatem, eos secundum animam visitaret et locum. Et eos liberavit qui per fidem et caritatem
passioni ipsius Christi coniungebantur</EM> {Thom., <EM>Theol</EM>. III lii 2}.  Et Gregorius, in tertio <EM>Moralium</EM>,
etiam inquit: <EM>Christus, claustra Inferni penetrans, electorum animas inde eduxit</EM> {Greg., <EM>Moral</EM>. IV
xxix 56}, scilicet, dicit hic auctor, umbram Ade et Eve, et Abelis eorum filii, et Noe, et Moisis, item
Habrae et David, item Israel et Iacob, ita a Deo vocati, dicente ei, ut habetur <EM>Genesis</EM>, capitulo
xxxv+o~: <EM>Non vocaberis ultra Iacob, sed Israel erit nomen tuum</EM> {<EM>Gen</EM>. XXXV 10}; item umbram
Isaac eius patris, ac umbras Iude, Ruben, Gad, Aser, Neptalim, Manase, Simeon, Levi, Isachar,
Zabulon, Iosep et Beniamin, duodecim filiorum dicti Iacob, ex quibus duodecim tribus descenderunt, et
Rachelis, secunde uxoris dicti Iacob, propter quam tantum egit ipse Iacob, ut tangit hic auctor.  Legitur
enim de hac ystoria in dicto libro <EM>Genesis</EM> capitulo xxviiii+o~, quod dictus Iacob missus fuit a dicto suo
patre ad quendam eius cognatum, nomine Laban, in Mesopotamiam Syrie, ut acciperet in uxorem unam
de eius filiabus duabus; quibus visis, predictus Iacob preelegit minorem, nomine Rachelem, et
pulcriorem Lia, maiore filia dicti Laban, et sorore dicte Rachelis lippa occulis. Ad quod dictus Laban
consentire noluit, nisi prius ipse Iacob serviret ei septem annis.  Quo servitio septenni impenso per
dictum Iacob, petendo dictam Rachelem secum coniungi ut eius uxorem, dictus Laban, in sero, occulte,
supposuit sibi in lecto Liam, eius filiam maiorem predictam, cum qua illa nocte Iacob iacuit.  In mane
vero, hoc viso, Iacob, tanquam irato et conquerenti, Laban dixit quod non erat decens prius minorem
sororem quam maiorem debere nubere {cf. <EM>Gen</EM>. XXIX 1-29}.  Tamen adhuc iterum pepigit servire se
ipse Iacob dicto Laban eius socero per alios septem annos ut duceret sibi ipsam Rachelem, et ita
factum fuit, subdendo inde auctor quomodo ante tales animas Sanctorum Patrum nulli spiritus humani
salvati fuerant, ut supra tetigi.</P>

<BR WP="BR1"><BR WP="BR2">
<P>	<STRONG>86-90.</STRONG>  {E}t ut ostendat se auctor per summos poetas, non per infimos et mediocres vilipensos
ab Oratio in sua <EM>Poetria</EM> dicente: <EM>Tolle</EM>, scilicet tu Piso, <EM>memor, certis medium et tollerabile rebus /
sed tamen in pretio est: mediocribus esse poetis / non homines,</EM> <EM>non dii, non consensere columpne</EM>
{Hor., <EM>Ars Poet.</EM> 368, 372-3}, esse ductum ad dictam sapientiam mundanam induci se dirigi ad dictum
castrum illam figurans et introduci per eius septem portas figurantes dictas artes per Omerum grecum
poetam de Smirnea civitate et quia multum cecinit de bellicis rebus, ut ait Oratius dicens: <EM>Res geste
regumque ducumque et tristia bella / quo scribi possent numero</EM>, <EM>monstravit Omerus</EM> {Hor., <EM>Ars
Poet.</EM> 373-4}, ideo auctor fingit eum hic eum cum spata in manu, item per ipsum Virgilium, item per
Oratium Venusinum satirum, idest reprehensorem vitiorum -- nam dicit Ysidorus {Isid., <EM>Etym</EM>. VIII vii
7} quod statim sunt poete qui vitia carpunt, ut fuit iste Oratius Flaccus, Persius et Iuvenalis -- item per
Ovidium Sulmonensem et per Lucanum Cordubensem, et quia etiam per dictos quinque poetas ipse
auctor vult ostendere se effectum summum poetam in cantu materno, ut illi fuerunt in cantu greco et
latino, dicit hic quomodo fuit sextus in consortio talium summorum vatum factus.</P>

<BR WP="BR1"><BR WP="BR2">
<P>	<STRONG>103-105.</STRONG>  Item fingit dictos poetas secum ivisse loquendo verba que pulcrius est tacere quam
recitare ne se exaltet in laudem, iuxta illud Salamonis: <EM>Laudet te os alienum et non tuum</EM> {<EM>Prov</EM>.
XXVII 2}.</P>

<BR WP="BR1"><BR WP="BR2">
<P>	<STRONG>106-111.</STRONG>  Et eadem premissa ratione potest argui et concludi de illustribus viris et mulieribus in
hoc loco inferiori, hic nominatis propter eorum probitates, tam in virtutibus quam in armis habitam, in
dicta mitissima pena fore. Et hoc quantum<FONT SIZE="+1"><SUP> </SUP></FONT>ad superficialem intellectum et sensum.  Verum, quia auctor
etiam in hoc passu mistice circa aliqua procedit, allegorizemus illa, circa que premicto quod
Phylosophus in xi+o~ <EM>Methaphysice</EM> superat seu elevat theologiam aliis scientiis speculativis, scilicet
naturali et mathematice, ut celestem sapientiam {Arist., <EM>Metaph</EM>. XI iii 1061a 1-4}, unde Ambrosius,
<EM>Super Epistulas ad Colossenses</EM> de ea ait: <EM>Omnis ratio superne scientie in eo est qui caput est eius,
ut qui hunc novit nichil ultra querat. Quia hic est perfecta virtus et sapientia. Et quicquid alibi
queritur, hic perfecte invenitur</EM> {<EM>Decr. Grat.</EM> I D. XXXVII 7}.  Et sic studiosi in tali sapientia
theologica viventes in hoc mundo possunt censeri ut elevati in celo, ut tangit iste auctor in x+o~ capitulo
<EM>Paradisi</EM>; merito et per consequens studiosi aliarum scientiarum mundanarum debent censeri fore in
infimitate quadam, ut Limbo quodam, pro qua sapientia mundanarum scientiarum, que 'sophia'
appellatur.  Hoc castrum, de quo hic dicitur, auctor accipit allegorice, et eius septem portas et muros
pro septem liberalibus artibus; de quo tali castro figurato pro dicta sapientia mundana, sensit etiam
Salamon et de eius etiam septem portis, dum dixit, <EM>Proverbiorum</EM> xxxiii+o~ capitulo: <EM>Sapientia
hedificavit sibi domum et excidit columpnas septem</EM> {<EM>Prov</EM>. IX 1}.</P>

<BR WP="BR1"><BR WP="BR2">
<P>	<STRONG>109.</STRONG>  Fluvium vero ambientem hoc tale castrum allegorice auctor accipit pro desiderabili motu
discendi qui, ex eo quod in eis solidus, idest completus, erat, fingit se cum dictis aliis poetis illum
transisse ut terram duram.</P>

<BR WP="BR1"><BR WP="BR2">
<P>	<STRONG>118-123.</STRONG>  Pratum inclusum a dicto castro accipit auctor pro virente et eterne fame statu
phylosophorum talium et poetarum, alludendo verbis Virgilii fingentis Eneam in vi+o~ hos tales vates
invenire in huiusmodi figurata viriditate dicendo: <EM>Conspicit, ecce, alios dextra levaque per erbam /
vescentes letumque choro peana canentes / inter odoratum lauri nemus, unde superne / quique
pii vates et Phebo digna locuti, / inventas aut qui vitam excoluere per artes, / quique sui
memores alios fecere merendo</EM> {Verg., <EM>Aen</EM>. VI 656-8, 662-4}.  Et quia fama horum poetarum
clarissimorum vix potest iungere in hoc mundo quin simul cum ea vigeat fama illorum illustrium virorum,
de quibus istorice in suis poeticis carminibus fecerunt mentionem quod probat Lucanus in viiii+o~, dum
alloquitur Cesarem ne invideat fame Hectoris, modulate et sublimate a dicto Omero, dicens: <EM>Nam, si
quid Latiis fas est promictere Musis / quantum Smirnei durabunt vatis honores, / venturi me
teque legent </EM>etc. {Lucan., <EM>Phars</EM>. IX 983-5}, fingit hic auctor etiam tales viros illustres simul cum eis
esse in hac figurata tali viriditate.  De quorum famoso statu volens auctor nunc loqui, ut de alta re, fingit
se de summitate quadam respicere tales famosos ostensos et nominatos sibi per dictos poetas,
alludendo verbis Virgilii, inducentis etiam umbram Anchise in simili loco ostendere Enee tales dicendo in
vi+o~: <EM>Dixerat Anchises natumque unaque Sibillam / conventus trahit in medios turbamque
sonantem, / et tumulum capit unde omnes longo ordine possent / adversos legere et venientium
discere vultus</EM> {Verg., <EM>Aen</EM>. VI 752-5}, fingendo auctor primo sibi ostendi ibi Electram, filiam regis
Atalantis et uxorem olim Iovis, regis Cretensis, creantis ex ea Dardanum, fundatorem Troiane urbis,
unde Virgilius in viii+o~ ait: <EM>Dardanus, Iliace primus pater auctor et urbis / Electra, ut Grai
peribent, Atalantide cretus</EM> {Verg., <EM>Aen</EM>. VIII 134-5} cum multis sociis, idest cum multis eius
descendentibus, inter quos nominat Hectorem et Eneam et Iulium Cesarem, <EM>Olim in arma furentem</EM>, ut
ait Lucanus {Lucan., <EM>Phars</EM>. II 439}; ideo dicit hic auctor eum armatum cum occulis grifagnis, idest
minacibus et audacibus, ut habent accipitres grifagni.</P>

<BR WP="BR1"><BR WP="BR2">
<P>	<STRONG>124-144.</STRONG>  Item fuerunt etiam ibi ostensa sibi Camilla, regina Vulscorum, et Pantasilea, regina
Amazonidum, et rex latinus et Lavinia, eius filia et uxor secunda dicti Enee; item Brutus, qui expulit
Tarquinum Septimum, regem romanum, et Lucretia, eius neptis, de quorum ystoria videatur quod dicam
in capitulo vi+o~ infra in <EM>Paradiso</EM>; item Iulia, filia Cesaris, et uxor prima Pompei; item Martia, uxor
Catonis, et Cornelia, uxor secunda dicti Pompei; item Saladinus, remotus ab istis, ita ut dicit textus, et
solus in parte:&nbsp;hoc dicit auctor ex eo quod nemo de Sarracenia natione famosus in virtute fuit nisi ipse,
vel hoc dicit quia nemo poeta de sua famosa probitate tractavit, ut de aliis ibi existentibus.  Inde,
elevatis altius occulis intellectualibus, vidit ibi auctor, sub premissa allegoria, Aristotilem filium Nicomaci
de Straguritana, civitate Macedonie, maiorem mundi phylosophum, et vocat eum magistrum illorum qui
sciunt, s<EM>c</EM>ilicet peripateticorum phylosophorum,<FONT SIZE="+1"><SUB> </SUB></FONT>investigatorum causas rerum, et sic debent dici
'scientes', cum <EM>Scire sit res per causas cognoscere</EM>, ut ait ipse Aristotiles in principio
Physicorum{Arist., <EM>Phys</EM>. I i 184a 10-6}; item Socratem phylosophum de Athenis et Platonem
phylosophum Atheniensem; item Democritum phylosophum ponentem mundum a casu et fortuna
factum, non a Deo; item Diogenem stoycum phylosophum, idest patientem, unde Seneca in libro <EM>De
Ira</EM>: <EM>Diogeni stoico, de ira cui maxime disserenti in eum adolescens spuit, tulit hoc ille leviter:
"Non quidem", inquit, "irascor, sed dubito an irasci oporteat". Et cuidam Lentulo, idem sibi
facienti, inquit: "Affirmabo, Lentule, falli eos qui te negant os habere"</EM> {Sen., <EM>Dial</EM>. V xxxviii 1-2}.  Item Anaxagora, alium phylosophum, qui de omnibus rebus scripsit, ut ait Tullius in libro <EM>De
Natura Deorum</EM> {cf. Cic., <EM>Nat. Deor.</EM> XVI 11}; item Thalem phylosophum qui de creatione mundi
scripsit, ut ait Ysiderus {cf. Isid., <EM>Etym</EM>. II xxiv 4}; item Empedoclem, phylosophum Agrigentinum, qui
se precipitavit in Ethenam causa experiundi unde eius extuatio procedebat, de quo Oratius in Poetria
inquit: <EM>Dum cupit Empedocles, ardentem frigidus Ethnam / insiluit</EM> etc. {Hor., <EM>Ars Poet. </EM>465-6}. 
Item Eraclidem, poeta de Ponto, qui scripsit Sompnium Matris Fallaridis; item Zenonem phylosophum;
item Diascoridem phylosophum, qui librum <EM>De Qualitatibus Rerum</EM> composuit; item Orpheum poetam
et musicum et inventorem armonie; item Tullium et Linum poetam et Senecam moralem; item Euclidem
geometram et Ptholomeum astrologum summum Pheludensem; item Ypocratem, Avicennam et
Galienum, phisicos summos; item Averoim Cordubensem, commentatorem totius phylosophie
Aristotilis.</P>

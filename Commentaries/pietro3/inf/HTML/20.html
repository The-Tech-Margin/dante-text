<P>	<STRONG>13-15.</STRONG>  <EM>Di nova pena mi convien far versi</EM> {v. 1}.  In hoc xx+o~ capitulo auctor tractat de
quarta bulgia, in qua fingit puniri animas illorum qui in hoc mundo fuerunt divinatores, ita dicti quasi 'Deo
pleni': nam divinitate se esse plenos simulant, et astutia quadam fraudolenta hominibus futura coniectant,
ut pseudoprophete, idest ut falsi prophete.  Nam divinatio dicitur 'falsa prophetia', et hoc faciunt
interdum sub colore astrologie, que, licet in se verax scientia sit, tamen eam obliquant ad iudicandum
aliquid necessario evenire, contra doctrinam Tolomei dicentis eam esse medium inter necessarium et
contingens, unde in quodam <EM>Decreto</EM> ita incipiente dicitur: <EM>Non licet Christianis observare et colere
elementa aut lune vel stellarum cursus, aut inanem signorum fallaciam pro domo facienda, vel
propter segetes, vel arbores plantandas, vel coniugia socianda</EM>, ubi dicit <EM>Glosa</EM>: <EM>Nunquid hic
reprehenditur astrologia, nunquid per ventos et dispositionem lune licitum est rusticis
considerare tempus seminandi et medicis tempus potionum et minutionum certe sic, sed ille actus
reprobus est cum creditur inesse necessitatem superioribus: nam non est dicendum superiora
esse causas rerum, licet sint rerum signa</EM> {<FONT SIZE="-1"><EM>Decr. Grat.</EM> II C. XXVI q. v c. 3 e <EM>Gl</EM>. rel.</FONT>}.  Ex hoc Augustinus,
<EM>In Libro Psalmorum</EM>, ait: <EM>Astrologia apud Captolicos in desuetudinem abiit quia, dum propria
curiositate hiis homines nimis erant intenti, minus vacabant hiis que pro salute animarum erant
accomodata</EM> {<FONT SIZE="-1"><EM>Decr. Grat. </EM>II C. XXVI q. ii c. 1</FONT>}.  Item interdum hoc faciunt sorte, unde dicti sunt 'sortilegi',
<EM>Qui</EM>, ut dicit Ysiderus, <EM>sub nomine ficte religionis, per quasdam quas sanctorum vocant sortes,
divinationis scientiam profitentur, aut quaruncumque Scripturarum inspectione futura
promictunt</EM> {<FONT SIZE="-1">Isid., <EM>Etym</EM>. VIII ix 28</FONT>}, et ex hoc dicit quedam <EM>Decretalis</EM> sic: <EM>In tabulis vel codicibus vel
astrolabio sorte futura non sunt inquirenda</EM> {<FONT SIZE="-1"><EM>Decret</EM>. II vi 4</FONT>}.  Ad quod etiam quedam <EM>Lex</EM> sic ait: <EM>Si
quis astrologus vel qui aliquam illicitam divinationem pollicetur, consultus aliquem furem dixerit
qui non erat, capite puniatur</EM> {<FONT SIZE="-1"><EM>Corp. Iur. Civ., Cod. </EM>II vi 4</FONT>}.  Tamen ubi humanum deficit, auxilium
possumus sortibus recurrere ad Dominum, unde Beda, <EM>Super Actibus Apostolorum</EM>, ad hoc sic ait: <EM>Si
qui, necessitate aliqua compulsi, Deum putant sortibus esse consulendum exemplo Apostolorum,
qui Mathiam sorte eligerunt in apostolum, videant hoc ipsos non nisi precibus fusis ad Deum hoc
egisse</EM> {<FONT SIZE="-1"><EM>Decr. Grat. </EM>II C. XXVI q. ii c. 4</FONT>}.  Nam et Achor sorte fur ex precepto Dei inventus est, ut <EM>Iosue</EM>
capitulo vii+o~ habetur {<FONT SIZE="-1">cf. <EM>Ios</EM>. VII</FONT>}.  Item et sorte Saul invenit Ionatan eius filium comedisse contra eius
preceptum, ut primo <EM>Regum</EM> capitulo xiiii+o~ dicitur {<FONT SIZE="-1">cf. <EM>I Reg. </EM>XIV</FONT>}, unde idem Augustinus in dicto
<EM>Libro Psalmorum</EM> inquit: <EM>Sors non est aliquid mali, sed res in humana dubietate divinam indicans
voluntatem</EM>, tamen dicit Gratianus quod prohibita est, ne sub hac specie divinationis ad antiquos
ydolatrie cultus homines reddeant {<FONT SIZE="-1"><EM>Decr. Grat. </EM>II C. XXVI q. ii c. 1</FONT>}.  Item quandoque dicti divinatores
vocati sunt 'incantatores', ex eo quod artem divinandi verbis exercent et sine ullo veneni haustu,
violentia tamen carminis interimunt, ut Lucanus: <EM>Mens hausti nulla sanie polluta veneni, / incantata
perit</EM> etc. {<FONT SIZE="-1">Lucan., <EM>Phars</EM>. VI 457-8</FONT>}, item vocantur quandoque malefici, idest 'magici', qui vite innocentum
insidiantur et animum mulierum ad libidines provocant.  Item vocantur interdum auruspices eo quod in
aura divinationem suam agunt, quem modum divinandi primo reperiit iam per artem ille Tages, qui,
arante quodam ruricola, ex glebis ortus est et talem scientiam dictavit et postea statim mortuus est, de
quo Lucanus in primo sic ait: <EM>Sed fibris sit nulla fides, sed conditor artis / finxerat ista Tages</EM> etc
{<FONT SIZE="-1">Lucan., <EM>Phars</EM>. I 636-7</FONT>}.  Item vocantur 'augures' dicti divinatores aliqui, eo quod ab avibus talia capiunt,
ut erat Ramnes ille de quo Virgilius ait sic: <EM>Regi Turno gratissimus augur, / sed non augurio potuit
depellere pestem</EM> {<FONT SIZE="-1">Verg., <EM>Aen</EM>. IX 327-8</FONT>}.  Item qui igne hoc agunt vocantur piromantici, qui aqua
ydromantici, qui terra geomantici, qui colloquio demonum nigromantici, qui omnes diabolica potentia,
que dicunt vera quandoque proferunt permissum Dei, ut nos probet, ut <EM>Deuteronomii</EM> xiii+o~ capitulo,
dicitur sic: <EM>Si surrexerit in medio tui propheta, et predixerit signum ac portentum, et evenerit quid
dixerit, non audias eum, quia temptat vos Deus ut palam fiat an diligatis eum nec non</EM> {<FONT SIZE="-1"><EM>Deut</EM>. XIII
1-3</FONT>}, unde subditur ibi in capitulo xviii+o~: <EM>Ne sis maleficus, nec incantator, nec phitones consulas,
nec divinos</EM> {<FONT SIZE="-1"><EM>Deut</EM>. XVIII 10-1</FONT>}, fingendo auctor animas predictas talium in supplitium earum esse et ire
retro ita cum vultu obliquato, ut dicit textus hic, in quo vult allegorice tangere errorem quem incurrunt
vivendo in hoc mundo tales divinantes et nitentes futura prescire, quod solius Dei est, et hominum scire
presentia, unde <EM>Ysaie</EM> capitulo xlv+o~ dicitur: <EM>Annunciate vobis que futura sunt, et dicemus quod dii
estis</EM> {<FONT SIZE="-1"><EM>Is</EM>. XLV 21</FONT>}, et ad idem etiam Gualfredus in sua <EM>Poetria</EM> ait: <EM>At tamen istud / unde scies?  Quid
ages?  Volucrum rimaberis aure / murmura?  Vel motus oculo?  Vel Apolline fata? / Tolle
mathematicos!  Est augur surdus et auspex / cecus et ariolus amens.  Presentia scire / fas homini,
solique Deo prescire futura</EM> {<FONT SIZE="-1">Geoffr. de Vins., <EM>Poetria Nova </EM>III 347-52</FONT>}; et Virgilius: <EM>Nescia mens
hominum fati sortisque future</EM> {<FONT SIZE="-1">Verg., <EM>Aen</EM>. X 501</FONT>}, unde merito tales in hoc mundo viventes possunt et
debent censeri ire et procedere quasi retrorsum et cum vulto, idest cum visu intellectus, obliquato, cum
nituntur procedere et ire ad videndum ea que videre directo non possunt, scilicet futura que retro
habent, idest que non patent ei ante, -- unde <EM>Psalmista</EM>: <EM>Qui annunciat verbum suum Iacob</EM>, et
subdit, <EM>et iuditia sua non manifestavit eis</EM> {<FONT SIZE="-1"><EM>Ps</EM>. CXLVII 19 e 20</FONT>}, -- licet videre interdum valeant per
obliqum, ut puta per gratiam Dei, -- unde idem <EM>Psalmista</EM>: <EM>Ecce enim veritatem dilexisti incerta et
occulta sapientie tue manifestasti michi</EM> {<FONT SIZE="-1"><EM>Ps</EM>. L 8</FONT>}, -- vel per naturam, ut est circa prescientiam
eclipsis solis et lune et huiusmodi talium que arte humana bene possunt presciri.  Sic igitur elice cur ipse
auctor sub dicta allegoria privet dictas umbras directo respicere hic et non per obliquum, ad quod etiam
respiciens <EM>Ysaias</EM> xliiii+o~ capitulo, sic ait: <EM>Deus irrita facit signa divinorum et ariolos in furore
convertit, convertens retrorsum tales sapientes</EM> {<FONT SIZE="-1"><EM>Is</EM>. XLIV 25</FONT>}, quod ultimum valde congruit predicte
nature allegorice,... </P>

<BR WP="BR1"><BR WP="BR2">
<P>	<STRONG>34.</STRONG>  ...inter quas predictas animas fingit auctor Virgilium sibi ostendisse umbram Amphiarai,
regis de Grecia, qui fuit in vaticiniis et auguriis maximus olim vates, et qui, ut scripsi supra in capitulo
xiiii+o~, simul cum regibus ibi nominatis ivit ad obsidionem civitatis Thebane, in qua obsidione, una die,
ut scribit Ovidius in viiii+o~ et Statius in vii+o~ {<FONT SIZE="-1">cf. Ov., <EM>Met</EM>. IX 210-40 e Stat., <EM>Theb</EM>. VII 690-730</FONT>}, subito
aperta terra cum toto suo curru absortus est ab ea, velut ille Datan de quo sic ait <EM>Psalmista</EM>: <EM>Aperta est
terra et deglutivit Datan, et operuit super congregationem Abiron</EM> {<FONT SIZE="-1"><EM>Ps</EM>. CV 17</FONT>}.</P>

<BR WP="BR1"><BR WP="BR2">
<P>	<STRONG>40-45.</STRONG>  Item umbram Tyresie thebani, alterius magni vaticinatoris, quem finxerunt poete,
precipue Ovidius in tertio, semel percussisse duos serpentes coeuntes invicem, et statim fore effectum
de masculo feminam, et ita mansisse per septem annos; inde per ipsum, repercussis hiisdem
serpentibus, effectum esse iterum masculum, -- dicit Fulgentius circa hoc: <EM>Grecia quantum est
stupenda mendacio, tantum est ammiranda comento</EM> {<FONT SIZE="-1">Planc. Fulg., <EM>Mitol. libri</EM> II v 77</FONT>}, -- nam hunc
Tyresiam pro cursu anni accepit qui in vere ut masculus gignit et impregnat et in estate parit tanquam
femina; duos dictos serpentes pro humido et calido accipit, quibus coeuntibus, idest quibus coniunctis,
terra concipit et parit, unde bene ait Lactantius dicens: <EM>Poetas non mendacia sed vera cecinisse si
eorum dicta cum intentione liberentur</EM> {<FONT SIZE="-1">Firm. Lact., <EM>Divin. Istit. </EM>I xi</FONT>}.  Ulterius ad propositum sciendum
est quod, ut fingunt idem poete, Iupiter et Iuno eius uxor semel contendentes quis maius delectamen
caperet ex coitu, masculus an femina, eligerunt dictum Tyresiam ad hoc solvendum cum utroque sexu
expertus fuisset, qui dixit quod femina, ut erat opinio dicti Iovis, ex quo dicta Iuno dictum Tyresiam
cecari fecit, et Iupiter inde ei dedit scire futura, et sic <EM>Penam levavit honore</EM>, ut ait idem Ovidius {<FONT SIZE="-1">Ov.,
<EM>Met</EM>. III 338</FONT>}; unde Oratius in <EM>Sermonibus</EM> in persona Ulixis loquentis dicto Tyresie sic ait: <EM>Num furis?
an prudens ludis me obscura canendo?</EM>; inde respondens in persona eiusdem Tyresie idem poeta ait:
<EM>O Laertiade, quicquid dicam aut erit aut non: / divinare etenim magnus michi donat Apollo</EM>
{<FONT SIZE="-1">Hor., <EM>Serm</EM>. II v 58-60</FONT>}.</P>

<BR WP="BR1"><BR WP="BR2">
<P>	<STRONG>46-48.</STRONG>  Item umbram Arontis, alterius magni divinatoris, morantis olim in montibus marmoreis
illis Lune deserte civitatis qui eminent oppido Carrarie contra marem, de quo Lucanus, in primo: <EM>Hec /
propter placuit Tuscos de more vetusto / acciri vates, quorum qui maximus evo / Arons incoluit
deserta menia Luce</EM> {<FONT SIZE="-1">Lucan., <EM>Phars</EM>. I 584-7</FONT>}.</P>

<BR WP="BR1"><BR WP="BR2">
<P>	<STRONG>55-60.</STRONG>  Item umbram Manto, fatidice et filie dicti Tyresie, que, ut dicitur hic in textu, mortuo
dicto suo patre et facta serva civitate Thebarum, ubi Baccus colebatur, ex eo quod, mortuis Eteocle et
Polinice, regibus Thebarum et fratribus, quidam tyrampnus nomine Creons dominium dicte terre
sumpsit: tamen quia perfide se gerebat, expulsus est et tradita est dicta civitas Theseo, duci Athenarum,
industria Evagne uxoris Capanei, et sic facta est tributaria, ut de hoc Statius plene dicit in iv+o~ {<FONT SIZE="-1">cf.
Stat., <EM>Theb</EM>. VII 758-9</FONT>}, multum erravit per mundum et demum fundavit civitatem Mantue, ut dicit hic
auctor.</P>

<BR WP="BR1"><BR WP="BR2">
<P>	<STRONG>61-96.</STRONG>  Ex quo summit materiam describendum lacii Garde, qui Benacus dicitur; inde auctor
dicendo quomodo confinatur dictus lacus per terram Garde districtus Verone et per montes
Valcamonice districtus Brixiensis et montes claudentes Alamanniam, iuxta comitatum Tiralli, districtus
Tridentini, et ex hoc dicit auctor hic quod episcopi Tridentinus Brisiensis et Veronesis possent in medio
dicti lacus navigantes signare benedicendo, ut in comuni sua diocesi.  Inde dicitur quomodo fluit iuxta
castrum Pischerie districtus Veronensis et fit dictus lacus fluvius qui vocatur Mincius usque ad terram
Governi, districtus Mantuani, ubi intrat Padum, et quomodo sua aqua lacunat civitatem Mantue, que, ut
dicit hic auctor, magis fuit iam populata antequam <STRONG>mattia</STRONG> {v. 95},  idest stultitia comitum de Casalodi,
civium dicte terre Mantue, fore decepta per dominum Pinamonte de Bonacosis de dicta terra: nam
tractavit cum eis expellere omnes magnates dicte terre et ibi, simul cum eis, dominari, quo facto, dictus
dominus Pinamonte expulit dictos comites et solus habuit dominium dicte terre.</P>

<BR WP="BR1"><BR WP="BR2">
<P>	<STRONG>97-99.</STRONG>  Ad hoc facit quod ait Virgilius in x+o~ de dicta terra Mantue, dicens: <EM>Ille etiam patriis
agmnen ciet Oenus ab oris, / fatidice Mantos et Tusci filius amnis, / qui muros matrisque dedit
tibi, Mantua, nomen, / Mantua, dives avis; sed non genus omnibus unum: / gens illi triplex,
populi sub gente quaterni. / hinc quoque quingentos in se Mecentius armat, / quos patre Benaco
velatus arundine glauca / Mincius infesta ducebat in equora pinu</EM> {<FONT SIZE="-1">Verg., <EM>Aen</EM>. X 198-206</FONT>}.</P>

<BR WP="BR1"><BR WP="BR2">
<P>	<STRONG>110-112.</STRONG>  Item dicit auctor se ibi etiam vidisse umbram Euriphili, auguris Grecorum, de quo
Virgilius in secundo, in persona Synonis loquentis Troianis ficte sic ait: <EM>Suspensi Euriphilum scitantem
oracula Phebi / mictimus, isque aditis hec tristia verba reportat: / "Sanguine placastis ventos et
virgine cesa, / cum primum Iliacis, Danai, venistis ad horas"</EM> {<FONT SIZE="-1">Verg., <EM>Aen</EM>. II 114-7</FONT>}; re vera tamen ad
id quod tangit hic auctor de dicto Euriphilo et Calcanta et de Aulide civitate, sciendum est quod
secundum quod scribit Dites, dictus Calcas missus fuit per Troianos pro responso Apollinis de eventum
eorum guerre, et cum responsum habuisset sinistrum contra Troianos dimissit illos et venit ad Grecos,
unde ait ipse Ditis in hoc puncto: <EM>Achivi gaudent, Calcanta secum recipiunt, classem solvunt.  In
terra Aulide cum eos inde tempestates tenerent, dictus Calchas ex augurio fecit eos adhuc in
Aulidem redire, ubi immolata Polisena filia Menelai, habito puncto ab istis Euriphilo et Calcanta
prospere versus Troiam  iverunt dicti greci</EM> {<FONT SIZE="-1">Daret. Phryg., <EM>De Excid. Troiae Hist.</EM> I xv 1</FONT>},...</P>

<BR WP="BR1"><BR WP="BR2">
<P>	<STRONG>116-123.</STRONG>  ...fingendo auctor ibi etiam se vidisse umbram Michaelis Scotti magni magici ac
umbram Guidonis Bonatti de Forlivio et Asdentis Cerdonis de Parma divinatorum etiam, item et alias
umbras infinitas mulierum ibi vidit que in hoc mundo dimiserunt suas artes debitas et dederunt se ad
faciendum malias, idest maleficia cum herbis et ymaginibus cereis ut faciunt etiam hodie hic multe, contra
quas in quodam <EM>Decreto</EM> sic dicitur: <EM>Nec in collectionibus herbarum aliquas incantationes liceat
attendere mulieribus, quoque Christianis non licet in suis lanificiis vanitatem observare, sed
Deum invocent adiutorem, qui eis sapientiam texendi donavit</EM> {<FONT SIZE="-1"><EM>Decr. Grat.</EM> II C. XXVI q. v c. 3</FONT>}.  Et in
quedam alio <EM>Decreto</EM> contra tales etiam dicitur: <EM>Non est omictendum quod quedam scelerate
mulieres retro post Sathan converse demonum illusionibus seducte profitentur se cum Diana
nocturnis horis dea paganorum vel cum Erodiade et innumera multitudinem mulierem equitare
super bestias et circuire</EM> {<FONT SIZE="-1"><EM>Decr. Grat. </EM>II C. XXXVI q. v c. 3</FONT>}.</P>

<BR WP="BR1"><BR WP="BR2">
<P>	<STRONG>124-126.</STRONG>  Ultimo auctor fingit Virgilium ipsum sollicitare ad iter prosequendum allegando quod
lunam, in qua vulgares dicunt esse Caynum cum fasce spinarum igne accensarum, {sedecima hora} erat
in confinibus emisperii nostri occidentalis et sequentis alterius orientalis, et sic sequitur ut sol hic esse
deberet in {quarta} hora si bene inspiciatur, et sic hic et in sequenti capitulo (^Inf.~ XXI 112}, ubi dicit
de hora {sexta}, colligitur quod iam auctor stetit in hoc ytinere inferni per xl horas, idest per duas
noctes et per unum diem, et cum tertia parte alterius.</P>

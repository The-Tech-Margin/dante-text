<P>	<STRONG>1-9.  Ora cen porta l'un de' duri margini</STRONG>.  In xv+o~ capitulo isto auctor dicit de pena
animarum illorum qui offendunt Deum mediante natura offensa sodomitice luxuriando, postquam dixit de
hiis qui immediate ipsum Deum offendunt blasfemiando eum, ut supra dictum est, que duo peccata
merito debent associari, ut hic successive facit auctor; nam <EM>Lex</EM> hos duos excessus ultimo puniendo
supplitio sub uno et eodem titulo eos ponit et copulat ita dicendo in eo, ut in rubrica, sic: <EM>ut non
luxurientur homines contra naturam neque blasfemient in Deum</EM> {<FONT SIZE="-1">cf. <EM>Corp. Iur. Civ. Cod. </EM>II xxvi 4</FONT>},
tangendo auctor hic comparative de natura maris Occeani crescentis et decrescentis inter civitatem
Guizantis et Brugie in Flandria in xxiiii horis per xviii+o~ miliaria, quod alibi in aliquo loco non contingit
de tanto accessu et recessu, et hoc est singulare propter quasdam concavitates et voragines ibi sub mari
existentes absorbentes et evomentes ita ibi aquas secundum quosdam.  Phylosophus vero, in secundo
<EM>Metaurorum</EM>, videtur dicere hoc esse <EM>Propter angustias terre et adiacentem terram in modico ex
magno coartatam pelago, propter quod ita movetur huc illuc</EM> {<FONT SIZE="-1">Arist., <EM>Meteor</EM>. II vi 362b 30-2</FONT>};
Lucanus autem in primo videtur dubitare, dicens in hoc: <EM>Quaque iacet litus dubium, quod terra
fretumque / vindicat alternis vicibus, cum funditur ingens / Occeanus, vel cum refugis se fluctibus
aufert</EM>, cuius causa an sit ventus an luna an sol vel aliud ita subdit ibidem: <EM>Querite quos agitat mundi
labor, at mihi semper / tu, quecumque moves tam crebros causa meatus, / ut superi voluere, late</EM>
{<FONT SIZE="-1">Lucan., <EM>Phars</EM>. I 409-11 e 417-9</FONT>}.  Alius vero accessus et recessus qui fit universaliter a mari a corpore
lune causatur, ut dicit iste auctor infra in <EM>Paradiso</EM> in capitulo xvi+o~, et idem Phylosophus, in libro <EM>De
Proprietate Elementorum</EM>, ait: <EM>Accessio maris ex lune permutatione fit</EM> {<FONT SIZE="-1">Thom., <EM>Theol</EM>. I q. i 2</FONT>}, et
Lucanus in ultimo: <EM>Luna suis vicibus Thetim terrenaque miscet</EM> {<FONT SIZE="-1">Lucan., <EM>Phars</EM>. X 204</FONT>}, et Macrobius:
<EM>Humida in accessu lune augumentantur et in recessu minuuntur</EM> {<FONT SIZE="-1">Macr., <EM>Somn. Scip. comm.</EM> I xix 23</FONT>}. 
Item cum luna nundum transiverit lineam meridianam mare accedit, et cum transit recedit, usque dum
venit ad occidentalem orizontem; iterum, dum vadit versus alium meridianum, mare accedit et abinde
ultra versus orientem iterum recedit, extendendo etiam auctor dictam suam comparationem ad aggeres
quos faciunt Paduani iuxta flumen Brente antequam nives Carintie a calore liquefiant, ut dicit textus hic.</P>

<BR WP="BR1"><BR WP="BR2">
<P>	<STRONG>30.</STRONG>  Inde fingit auctor se inde reperire umbram ser Brunecti Latini, civis Florentini, universalis
hominis in scientia adeo ut gallico sermone quendam librum composuit commendabilem valde, quem
vocavit <EM>Thesaurum</EM>, et vocat hic recommendando eum huic auctori, ut in fine huius capitulo dicitur.</P>

<BR WP="BR1"><BR WP="BR2">
<P>	<STRONG>49-87.</STRONG>  Quam umbram inducit auctor hic inter alia ad dicendum quomodo auctor ita ibi erat, cui
auctor dicit quomodo deviavit in illa valle et silva, de qua dictum est supra in capitulo primo et ibi de
eius allegoria dixi, tangendo inde dicta umbra de origine Florentie incidenter, scilicet quomodo victo
Katelina per Romanos, secundum quod scribam infra in capitulo xxv+o~, Florinus, consul romanus,
obsedit civitatem Fesulanam, eo quod eius cives complices erant dicti Kateline, et castra sua posuit
iuxta flumen Arni apud villam Arninam, et breviter victa dicta Fesulana terra dictus consul destruxit eam,
et eius cives reduxit ad habitandum in dicta villa Arnina cum totidem Romanis, et facta est ibi demum de
tali duplici gente civitas Florentie, ita vocata a dicto Florino; que civitas alia Fesulana super quodam
monte erat valde saxoso, ubi adhuc etiam hodie lastre lapidee, et maxime seu mole, unde macignum
saxum dicitur, fodiuntur, et hoc est quod tangit hic de saxo et macigno volendo dicere de duritia talis
gentis Fesulane, vel forte, considerata dicta duritia dictorum Fesulanorum, hoc dixit sequendo illam
poeticam fictionem Ovidii scribentis in primo quomodo Decaulion et Pirra, eius uxor, sedato diluvio, soli
remanserunt in mundo, et quomodo dictum fuit eis per Themim, fatidicam mulierem, quod proicerent
post tergum ossa matris eorum, scilicet lapides que sunt ossa terre matris hominum, et ita fecerunt et
facti sunt dicti lapides homines et sic restitutus est mundus gentibus, unde ait ibi ipse poeta: <EM>Inde genus
durum sumus experiensque laborum / et documenta damus, qua simus origine nati</EM> {<FONT SIZE="-1">Ov., <EM>Met</EM>. I 414-5</FONT>}, includendo auctor se descendisse ex dicta romana gente ita commixta.  Iterum sciendum est quod,
prout fertur, iam est longissimum tempus quod illi de ynsula Maiolice magnam guerram et
depredationem intulerunt Pisanis, unde, volentes se de hoc vindicare omnes predicti Pisani, navigium
ascenderunt et eorum civitatem Pisarum Florentinis in custodiam tradiderunt, qui Pisani dictam ynsulam
Maiolice invaserunt quam post multam occisionem hominum totam rebus expoliaverunt, qui, reversi
Pisas ita victoriosi inter alia spolia detulerunt duas valvas eneas seu portas mirabilissimas quas adhuc
habent in ecclesia sua maiori et duas longas columpnas de proferitico lucidissimas adeo quod homines
respicientes in eas se videbant ut in speculo quas donaverunt Florentinis in premium dicte custodie;
tamen postea, invidia moti antequam exportarentur Florentie, dicti Pisani cum paleis et igne
fumicaverunt eas ita secrete et latenter quod totam suam luciditatem amiserunt, tamen Florentini, de illo
primitus non perpendentes, ut orbi illas duxerunt Florentie et erigerunt apud Ecclesiam suam maiorem,
at postea perpendentes de dicta tali offuscatione, nunquam simul amici fuerunt, et ex hoc abinde citra
florentini vocati sunt orbi, ut dicitur hic in textu {v. 67}, dicendo inde auctor dicte umbre et
congratulando sibi invicem quomodo ipse ser Brunectus, vivens in hoc mundo, docebat eum illa que
faciunt homines ecternos, subaudi fama virtuosorum operum, unde Virgilius, in persona Iovis rogati ut
vitam Turni prorogaret, inquit: <EM>Stat sua cuique dies, breve et irreparabile tempus; / omnibus est
vite: sed famam extendere fatis, / hoc virtutis opus </EM>{<FONT SIZE="-1">Verg., <EM>Aen</EM>. X 467-9</FONT>}.</P>

<BR WP="BR1"><BR WP="BR2">
<P>	<STRONG>88-96.</STRONG>  Item inducit auctor dictam umbram ad pronuntiandum sibi quomodo propter suum bene
agere populus florentinus expellet eum per exilium, ut fecit in anno mccci+o~; tamen dicit auctor quod
de tali casu et fortuna non curabit dummodo eius conscientia sibi non garrat in hoc, idest ut non valeat
sibi improperare quod aliqua culpa eius processerit talem casum, vel dicit quod prestans erit seu presto
fortune, idest acquiescet voluntati fortune ipsius, dummodo conscientia eum non remordeat in non
dolendo de ea in eo casu ubi per bene agere malum sibi contingat, iuxta illud Ovidii dicentis in
<EM>Epistulam ad Paridem</EM>: <EM>Leviter ex merito quicquid patiare ferendum est / que venit indigne pena
dolenda venit</EM> {<FONT SIZE="-1">Ov., <EM>Her</EM>. XVII 119-20</FONT>}, licet huic auctoritati dissonare videatur quodam textus in <EM>Decretis
de Penitentiis</EM> distinctione {tertia} ex verbis Senece tractus, ita dicens super eo quod queritur quare
boni mala et mali bona in hoc mundo habeant: <EM>Quando videmus bonum mala pati non turbemur et
quando videmus malum ditescere non subruamur; nam in alia vita corona illic supplicium.  Est
et alia ratio quia non potest malus in omnibus malus esse, sed habet aliqua bona, neque bonus in
omnibus bonus esse, sed habet aliqua peccata.  Quando ergo prosperitatem habet malus, hic
malo capitis sui est; cum enim pro illis paucis bonis retributionem hic accipit, illic iam plenius
punietur, et de bono simili modo est contra</EM> {<FONT SIZE="-1"><EM>Decr. Grat.</EM> II <EM>De Poen. </EM>D. III c. xlviii</FONT>}; ex quibus subdit hic
auctor de rotatione fortune, ut dicit textus, de quo plene dixi supra in capitulo vii+o~, et de ligone
rustici, in quo vult dicere quod nedum de fortuna sed etiam de casu non curabit, et hoc dicit per hanc
circunlocutionem, volens tangere de natura casus et in quo differat a fortuna, ut scripsi supra in capitulo
vii+o~, per fratrem Albertum in tractatu <EM>De Fortuna</EM> qui diffinitur per Phylosophum in secundo
<EM>Physicorum</EM> {<FONT SIZE="-1">Arist., <EM>Phys</EM>. II v 197a 5-8</FONT>} et per Boetium in v+o~ sic: <EM>Casus est inopinatus, ex
confluentibus causis, in hiis, que ob aliquid geruntur eventus.  Nam quotiens aliquid alicuius
gratia rei geritur aliud quam quibusdam de causis quam quod intendebatur contingit, dicitur
casus, ut si quis colendi agri causa fodiens agrum humum, defossi auri pondus inveniat casu
contingit, et sic est casus preter intentionem agentis; fortuna vero est cum circa intentionem
contingit agentis </EM>{<FONT SIZE="-1">Boeth., <EM>Cons. Phil.</EM> V pr. i. 1</FONT>}, et sic respiciendo actum fodiendi, exemplificatum per
Boetium ibi, alludens auctor ei ita de ligone legitur, cuius officium est fodere.</P>

<BR WP="BR1"><BR WP="BR2">
<P>	<STRONG>101-114.</STRONG>  Item inducit dictam umbram non sine causa et ministerio auctor ad dicendum
quomodo ipsa et eius sotii in hoc mundo lerci, idest deturpati fuerunt de uno et eodem peccato, non
exprimendo nomen dicti peccati: nam dicit Simmacus quod <EM>De hoc scelere fornicationis contra
naturam homo non debet loqui</EM> {<FONT SIZE="-1"><EM>Decr. Grat.</EM> I D. VI c. xxi.</FONT>}, unde etiam Ieronimus dicit quod <EM>Sodoma
interpretatur muta</EM> {<FONT SIZE="-1"><EM>Decr. Grat.</EM> I D. VI c. xxii</FONT>}; nam in die iuditii faciet hoc peccatum hominem mutum
cum non poterit se excusari ignorantia, cum ipsa natura legem docuerit etiam bruta animalia quam
sodomita transcendit, et quia, ut legitur <EM>Genesis</EM> capitulo xviiii+o~: <EM>Deus in hoc mundo igne et sulfure
hoc peccatum punivit in Sodoma et Gomorra civitatibus </EM>{<FONT SIZE="-1"><EM>Gen</EM>. XIX 24</FONT>}, merito hic auctor fingit has
umbras ita exustas taliter ab illo igne cruciari, ad quod respiciens <EM>Psalmista</EM> ait: <EM>Pluit super
peccatorem laqueos ignis et sulfur et spiritus procellarum</EM> {<FONT SIZE="-1"><EM>Ps</EM>. X 7</FONT>}, et alibi: <EM>Cadent super eos
carbones et ignem</EM> {<FONT SIZE="-1"><EM>Ps</EM>. CXXXIX 11</FONT>}, et etiam quia allegorice in hoc mundo tales peccatores viventes
incendio quasi possunt censeri esse, item et quia huiusmodi sodomite et alii peccantes fornicando contra
naturam, ut sunt illi de quibus auctor dicit hic et in sequenti capitulo, non sunt coeundo stabiles in
terminis nature, sed mobiles et in continuo motu perquirendi extraneos modos in hoc mundo luxuriandi,
ideo auctor fingit has animas talium continue ambulare, ut dicitur in hoc et sequenti capitulo, nominando
ultimo dicta umbra, et dicendo quod inter alios ibi secum dampnatos erat Priscianus et dominus
Francischus Acursii et dominus Andreas de Mozzis, olim episcopus florentinus, qui ob hoc crimen
translatus fuit in episcopatum Vincentinum per servum servorum Dei, idest per Papam, et hoc est quod
tangit de Arno fluvio currente per civitatem Florentie et de Bachilione, fluvio currente per civitatem
Vincentie.</P>

<BR WP="BR1"><BR WP="BR2">
<P>	<STRONG>119-122.</STRONG>  Que umbra, recommendato auctori dicto suo libro vocato ut iam dixi {comm. ad v.
30} <EM>Thesauro</EM>, affugit velocius currendo quam currat ille qui vincit bravium Verone, ut dicit hic textus in
fine.</P>

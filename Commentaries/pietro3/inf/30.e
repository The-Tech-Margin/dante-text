	|1-12.  Nel tempo che Iunone era crucciata~.  Ad evidentiam horum que in principio huius
xxx+o~ capituli auctor continuando se ad proxime precedentia tangit notandum est quod Cadmus, filius
regis Agenoris de Sidonia, instituta per eum de novo civitate Thebana, duxit in uxorem Ermionem filiam
Veneris et Martis ex qua habuit quattuor filias, scilicet Agaven, Yno, Athonoe et Semelem: prima nupsit
Ysioni, secunda Athamanti, tertia Euristeo, quarta, scilicet Semele, nemini sed in concubinatu Iovis
remansit, qua demum de dicta Iove gravida facta de Bacco, Iuno uxor dicti Iovis ita contra eam et
totam eius gentem irata est, ut ait hic auctor et Ovidius in tertio dicens: ^Gaudet et a Tyria collectum
pellice trasfert~, scilicet ipsa Iuno, ^in generis socios odium: subit ecce priori / causa recens,
gravidaque dolet de semine magni / esse Iovis Semelem~ etc. {Ov., ^Met~. III 258-61}, nam primo,
transformans se Iuno predicta in vetulam nutricem suam nomine Boroeim, suasit dicte Semele ut faceret
quod Iupiter predictus, dum ad ipsam accederet, se sibi ostenderet in formam divinam, quo breviter
petito et vix obtento a dicto Iove, combusta est et infans de corpore suo exemptus est per dictam Yno
et nutritus, contra quam Iuno ex hoc etiam irritata fecit dictum Athamantem eius virum ita insanum effici
quod semel videndo ad se venire dictam eius uxorem cum duobus gemellis eius filiis, scilicet Learco et
Melicerta, cepit hunc predictum Learcum et eum proiciendo in quodam saxo occidit et illa se necavit
cum alio dolore mota ut dicit hic auctor; item infuriavit inde ita dictam Agavem quod Pentheum eius
filium ad mortem laniavit; item fecit quod dicta Athonoes vidit Atheonem eius filium transformatum in
cervum et ita postea ab eius canibus interemptum.

	|13-20.~  Secundo tangit de furiositate Ecube, uxoris Priami, habita dum in excidio Troye vidit
dictum eius virum a Pyrro occidi et Polisenam etiam eius filiam et Polidorum eius filium in litore maris
trucidatum per Polinestorem regem Tracie cui Priamus recommendaverat, ut plenius tangam infra in
^Purgatorio~ capitulo xx+o~, et de qua Ovidius in xiii+o~ sic ait: ^Troya simul Priamusque cadunt,
Priameia coniunx / perdidit infelix hominis post omnia formam / externasque novo latratu terruit
auras~ {Ov., ^Met~. XIII 404-6}.

	|21-45.~  Modo dicit hic auctor quod nec dicti furores nec alii tam Troiani quam Thebani equandi
fuerunt furoribus horum duorum spirituum, scilicet domini Iohannis Schicchi de Cavalcantibus de
Florentia, qui, consultus a domino Symone de Donatis de dicta terra eius sotio quid facere deberet,
conquirendo se de domino Bosio eius patruo tunc egroto et nichil sibi relinquente vel modicum in suo
testamento, de presenti tunc facto dixit sibi: "Eamus ad dictum dominum Bosium sub actu visitandi eum
et occidamus suffocando ipsum et ponamus eum in terra sub lecto et ego induam me eius vestes et
intrabo locum eius in lecto et faciam novum testamentum in quo revocabo hoc quod fecit et relinquam
vobis omnia sua bona, sed de hoc ego volo lucrari et michi ipsa relinquere quandam equam
pulcerrimam" dicti sui Bosii quam tunc habebat in rure, prestantem alio eius equitio et turme equarum, ut
dicit hic textus, et ita factum fuit, et, reposito secrete corpore dicti domini Bosii mortuo iam sic in suo
loco, clamaverunt velut tunc expirasset predicti domini Iohannes et Symon, licentiatis et remotis
tabellione et testibus et aliis de loco illo, prius tangendo quomodo eodem modo falsificavit se ista Mirra,
cuius umbram auctor etiam fingit hic ita ire mordendo furiose, de qua Ovidius in x+o~ scribit {cf. Ov.,
^Met~. X  290-502}, scilicet quomodo filocapta de Cinara rege Paphon eius patre, industria cuiusdam vetule
nutricis eius in forma cuiusdam alterius virginis eam in lecto posuit cum dicto eius patre et habita re ad
invicem gravida facta est, que fugitiva facta cognito negotio peperit infantem nomine Adonem
pulcerrimum, et ipsa mortua est conversa in arborem sui nominis.  Et in suo libro ^De Arte Amandi~ ait:
^Mirra patrem, sed non quo filia debet~ {Ov., ^Ars Am.~ I 285}, amavit, ut dicit hic etiam auctor.

	|52-57.~  {Passus remotus est ab comento cantionis praecedentis.}  Nam, sicut ydropicus aliter
quam debet convertit suum humorem, ut fiat in eo aqua quod sanguis fieri debet, et sic tandem corpus
suum necat sitiendo, ita et falsator monete corrumpendo eam, et aurum alia mistura improba vitiando et
commiscendo quadam siti avaritie, animam suam in mortem submergit.  Quare vide allegorice cur
auctor in capitulo sequenti ita fingat umbram huius magistri Adami ut ydropici sic hic cruciari, ad quem
misticum sensum facit quod scribitur ^Luce~ capitulo xiiii+o~ ibi: ^Ecce homo quidam ydropicus~ {^Luc~.
XIV 2}, sic avarus, idest 'avidus eris': ydropico similatur in inflatione superbie et in fetido anelitu et in
non satiabili siti.  Item et quod ait Phylosophus in vii+o~ ^Ethicorum~ dicens: ^Assimilatur autem malitia
egritudini velut ydropisi, incontinentia vero epilenticis~ {Arist., ^Eth~. VII vii 1150a 9-12}.  Item nonne
etiam accusator falsus et fictus locutor etiam falsus et in hoc mundo potest dici laborare in morbo febris
aque?  Dicitur sonticus morbus quia omnibus partibus corporis nocet; nam, sicut febricitans lingua
adusta et denigrata in ossibus dolet, in carne et in sanguine buliens languescit ita huiusmodi falsam
accusatores et falsa fingentes adusta lingua, et extuantes in toto suo animo ut extuabat Synon ille grecus,
de quo in sequenti capitulo dicitur, ad falsificandum equum fictum Troianis, ut dicit plene Virgilius in
secundo {cf. Verg., ^Aen~. II 13-557}.  Quare vide cur auctor eius Synonis umbram cum umbra illius
accusatricis Iosep, de qua dicam in capitulo sequenti {praesenti}, sub allegoria fingat in hac bulgia ita
febricitando acutissime puniri.  Item nonne falso et contra veritatem transmutantes se in alterius formam
et personam in hoc mundo, ut maxima delicta sic commictentes, possunt dici laborari in morbo furoris et
insanie quodam?  Nam, sicut furioso homo furens amictit quodammodo suam formam humanam
furendo, ut patet in Attamante et Ecuba, de qua statim dicam in sequenti {praesenti} capitulo, et accipit
demoniacum, ita huiusmodi falsarii in forma se mutando; quare vide cur auctor fingit in hac bulgia ire in
tanta furiositate umbras Mirre et domini Iohannis Schicchi mordendo alios ut follettos [vv. 32-33], idest
ut demones, ut dicit textus in sequenti {praesenti} dicto capitulo, ubi de eis dicam et de sua falsitate.

	|86.~  Modo reddeamus ad videndum quid auctor voluit sentire dum in precedenti proximo
capitulo induxit Virgilium ad dicendum sibi quomodo dicta penultima bulgia in suo circuitu erat longa xxii
miliaria [XXIX, 9], et in hoc capitulo inducit hanc umbram magistri Adami ad dicendum quomodo hoc
sequens ultima bulgia sit xi miliaria, et sic in dimidio minor in circuitu, item etiam quod hec ultima bulgia
est larga per medium miliarie, et dic quod hoc tetigit hic ut ostenderet ipse auctor quomodo
commensurata hac parte Inferni dictarum decem bulgiarum in sua circumferentia gradatim minuendo ita
per miliaria appareret resultatione in quantum ambitus totius Inferni sit grandis, habendo ymaginative
respectum quod circumferentia totius globi terre circuat secundum Phylosophum xxiiii {milia} miliaria,
licet secundum Alfagranum tantum per xx {milia} et iiii {centum} miliaria solum dictum diameter vero
terre, qui est tertia pars circuli et septima alterius in totum mensuratur per vi {milia} et v {centum}
miliaria secundum dictum eundem Alfagranum {Arist., ^An~. III iii 428a, 27-b, 4 e Alfrag., ^Lib. Aggreg. Stell.~
XXII}.  Item etiam quod dictus globus in se sit interius hinc versus eius centrum in parte aliqua sua
concavus et quod in concavitate tali sit Infernus ut in ventre terre, ut dicitur in ^Sacra Pagina~, fore prout
scripsi supra in ^Prohemio~ huius mei comenti presentis; sic igitur si dicta {decima} et ultima bulgia sit
ambiens in sua circulatione per xi miliaria tantum, ut habetur hic in textu, minorata in suo circulo per
medietatem ambitus a penultima nona bulgia sibi precedenti, et sic gradatim de aliis suprorsum, restat
quod prima bulgia circuat in suo ambitu per v {milia} vi {centum} xxxii miliaria, secunda per mmviii
{centum} xvi, tertia per miiii {centum} viii, quarta per vii {centum} iiii, quinta per iii {centum} lii, sexta
per clxxvi, septima per lxxxviii, octava per xliiii, nona per xxii, decima per xi, et ita eadem
commensuratione attenta conclusive restat quod inde a dicta {decima} et ultima bulgia usque ad puteum
qui sequitur circuat abissus per v miliaria cum dimidio et a dicto puteo usque ad centrum terre locus
intermedius Cociti circuat per ii miliaria, cum dimidio in suo ambitu; diametraliter autem dictus globus
perforatus ymaginative consideratus descendit per vi {milia} v {centum} miliaria in totum, ut supra
dictum est, unde si bene consideratur hinc ad dictum centrum medietas dicte quantitatis vi {milia} v
{centum}  miliariorum mensurabitur, et erit itaque quantum ad id quod tangit de medio miliari
transversali, et ad id quod dimisit auctor dicere de mensuratione sex circulorum infernalium
precedentium dictas decem bulgias; curioso mathematico relinquo computationem fiendam eorum.

	|97.~  Inde tangit auctor de illa falsa accusatrice Iosep filii Iacob de qua legitur ^Genesis~
xxxviiii+o~ capitulo, scilicet quomodo dum dictus Iosep a quibusdam foret extractus de puteo illo in
quem eius fratres illum posuerunt ut ibi fame periret et venditus Phytafar eunuco regis Pharaonis foret
per illos; dumque cum eo ivisset in Egyptum dictus Phytifar ipsum Ioseppum preposuit domui sue, unde
uxor dict Phytifar exarsit in ipsum Ioseppum, et quia noluit sibi consentire, falso accusavit eum dicto suo
viro de actentatione violenta carnali; ex quo dictus Phytifar dictum Ioseppum in carcere posuit, de quo
postea liberatus est propter interpretationem sompni Pharaonis {cf. ^Gen~. XXXIX}.

	|98.~  Item etiam de umbra dicti Synonis greci tangit auctor hic, et quomodo falso recitavit
Troianis de equo ligneo de quo hic dicitur et de quo vide quod scripsi supra in capitulo xxvi+o~.  

	|104.~  Item tangit de dicto magistro Adamo qui, ut dicit, ad inductum comitum de Romena de
Casentino, scilicet comitis Guidonis, comitis Alexandri et comitis Aghynolfi fratrum cudit falsos florenos,
ex quo combustus fuit, quem auctor incidenter inducit ad iurgium et contentionem faciendam cum dicto
Symone, unde, vide moraliter, inducat per reprensionem Virgilii quomodo debemus sequi Salamonem
dicentem, ^Proverbiorum~ xx+o~ capitulo: ^Honor est homini qui separat se a contentionibus~ {^Prov~.
XX 3}, tangendo de speculo Narcisi, idest de fonte de quo dicam in capitulo iii+o~ infra in ^Paradiso~.

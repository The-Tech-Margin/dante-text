	|Proemio.~  ^Incipit XVII' cantus prime cantice Comedie.~
In isto XVII+o~ cantu autor tractat de tertia parte tertii
gironis, in qua parte ponit usurarios in igne sedentes et ad
collum pendentes bursas habentes.  Et incipit ista tertia pars
istius tertii gironis in isto cantu, ibi:

     andai ove sedea la gente mesta.

                        (^Inf.~ XVII. 45)

et finit in isto eodem cantu, ibi:

     torna' m'in dietro da l'anime lasse.

                        (^Inf.~ XVII. 78)

Et tunc descendit de VII+o~ circulo in octavum, scandens super
Gerionem, qui tenet typum deceptionis et fraudis.

	In isto XVII cantu continentur XII comparationes {*vv.
16-18; 19-21; 22-23; 49-51; 74-75; 85-87; 100-101; 103-104;
106-108; 109-111; 127-129; 136*} et VI notabilia {*vv. 1-3; 7-9;
40; 57; 89-90; 99*}.

	|Deductio textus de vulgari in latinum.~

	In superiori nanque cantu dicit autor quod statim quod
Virgilius illam cordam, qua ipse Dantes erat precinctus, in illud
baratrum proiecisset, quod vidit ad superiora venire natando per
illum aerem tenebrosum unam figuram, idest feram, omni securo
cordi miraculosam, idest timorosam.  Nunc autem in isto cantu
dicit quod Virgilius figuram et formam illius fere poetando
designat dicens: <Ecce feram cum cauda acuta, que penetrat montes
et rumpit muros et arma.  Ecce illam que totum mundum putredine
sua replet>.  Et fecit eidem fere signum ut applicaret ad ripam
iuxta aggerem in quo erant.  Ideo dicitur in textu:

     vicin'al fin de' passegiati marmi.

                        (^Inf.~ XVII. 6)

	Et tunc illa putrida fraudis ymago, ad petitionem ipsius
Virgilii, venit ad ripam et posuit caput et corpus in terra, sed
caudam per aerem baiulabat.  Pretendebat autem ista fera pessima
benignitatem in facie, sed malignitatem gestabat in cauda; nam
facies sua erat velut facies viri iusti, tantum benignam habebat
exterius suam pellem, sed totum corpus aliud serpentinum. 
Habebat etiam duas brancas pilosas usque ad subascellas; dorsum
vero, pectus, et latera depicta erant nodis atque rotellis, quos
nodos et rotellas comparando declarat, dicens quod nunquam
Tartari sive Turchi cum pluribus coloribus pannos sericos
contexerunt, nec unquam tales tele per Aragnem imposite
extiterunt.  Qualiter autem corpus tenebat in terra et caudam in
aere, exemplificando declarat dicens quod quemadmodum burchi
aliquando stant in ripis, quod partim stant in terra et partim in
aqua, et sicut biverus inter teutonicos lurcos, dum vult piscari,
tenet totum corpus in terra et caudam in aquis, sic eodem modo
illa fera pessima ibi stabat, tenens corpus in ripa, et in vano,
hoc est in aere, caudam ducens, quam admodum scorpionis elevabat
in altum.  Tunc ait Virgilius ad Dantem: <Modo convenit ut nostra
via usque ad illam bestiam devolvatur>.  Unde a dextero latere
descendentes decem passus fecerunt super illam extremitatem, ut
arenam et flammam bene cessarent.  Et quando ad illam bestiam
devenerunt, dicit autor quod modicum plus ultra vidit quandam
gentem super illam arenam igneam residere.  Et ibi ait sibi
magister: <Ad hoc ut totam plenam experientiam de isto girone tu
portes, vade et eorum conditionem attende.  Tue autem
raciocinationes sint breves, et ego interim quod ibis et
reverteris loquar cum ista bestia, ut nobis concedat humeros suos
fortes.  Tunc Dantes per extremitatem illius septimi circuli
totus solus ivit ad videndum illas animas que sedebant.  Ille
vero anime oculis plorabant et manibus a se vapores excutiebant;
non aliter, ut ait, diebus extivis faciunt canes, modo cum ore
modo cum pede, quando sunt morsi a pulicibus, vel muscis, sive
tafanis.  Dantes vero, postquam istas animas dolorosas attente
respexit, super quas ignis dolorosus descendit, non recognovit
ibi aliquem, sed avertit quod quelibet ipsarum unam peram
depictam habebat ad collum, et inde eorum oculi pascebantur.  Et
inter istos vidit tres, unum qui habebat ad collum unam bursam
croceam, in qua erat unus leo de azurro; alium qui in bursa sua,
que erat rubea sicut sanguis, unum album anserem demonstrabat;
reliquus vero istorum trium qui in bursa sua alba habebat unam
suem de azurro, dixit ad eum: <Quid facis tu in ista fovea?>

	^Or te ne va.~  Quasi dicat: Tu hinc recedes, et quia
adhuc vivus es, scias quod meus vicinus Vitalianus sedebit a
sinistro latere modo hic.  Cum istis enim Florentinis sum
paduanus.  Sepe sepius in auribus michi tonant alta voce
clamando: <Veniat summus miles qui apportabit peram suam cum
tribus hyrcis>.  Et his dictis, faciem distorsit et linguam pre
doloribus foras traxit, sicut bos multotiens nasum lambit.  Hic
autem sic visis et cognitis, timens autor ne si plus staret
Virgilium conturbaret, reversus est ad eum; quem invenit super
illam bestiam ascendisse, sibique dicentem: <Modo sis fortis et
audax; admodo enim per sic descenditur factas scalas.  Ascende
anterius, quia ego volo esse medius, ad hoc ut cauda tibi nocere
non possit>.  Autor autem ad hec verba devenit sicut ille qui,
quando est prope rigores febris quartane, habet ungues pallidos
et totus tremens querit latebras thori.  Sed verecundia quam
concepit genuit [^sic~] sibi minas que ante bonum dominum faciunt
servum fortem.  Et idcirco super illam feram ascendit, et volens
dicere Virgilio ut se amplecteretur, vox non venit, quia a suis
organis formari non potuit.  Sed ipse Virgilius, qui alias ei
subvenit, statim quod ascendit brachiis ipsum vinxit ac etiam
substentavit.  Et ait ad feram: <O Gerio, admodo movere; rote
sint large et modicus sit descensus.  Cogita nempe novum onus
quod habes>.  Tunc illa fera, secundum precepta Virgilii,
arripuit iter suum.  Cum vero Dantes se vidit et sensit in illo
aere tenebroso, et de subter vidit ignes et audivit gemitus,
magis timuit quam timuerit Ycarus sive Feton, quorum uterque de
aere ad terram ruendo descendit.  Et postquam ipse Gerio cum
largis rotis et suavi descensu ad infima descendisset, ipsos
ambos deposuit et abscessit.  Unde dicitur in textu:

     cos@i ne puos'al fondo Ger,ione
     a piede a pi@e de la stalliata rocca,
     et, discarcate le nostre persone,
     si dilegu@o come da corda cocca.

                        (^Inf.~ XVII. 133-136)

	|1-3.~  Poetando designat hic autor figuram et formam
proditionis et fraudis, dicens quod apparuit sibi quedam
terribilis fera, que faciem habebat humanam et corpus totum aliud
serpentinum.  Quia re vera fraus et proditio faciem humanam
habere videntur; quia proditores et fraudulenti humanitatem in
principio et legalitatem ostendunt, sed in fine sive occulto
sicut serpens vel scorpio ita pungunt.  Brachia vero ideo pilosa
habere dicitur ista fera, quia fraus et proditio id quod rapit
vel facit celare intendit.  Nodis autem et rotellis totum corpus
ideo habet pictum, quia fraus et proditio perplexiones,
deceptiones, et instabilitates habere manifestissime
convincuntur.  Nam quid nodi nisi perplexiones et deceptiones
important?  Et quid rotelle volubiles nisi instabilitatem et
firmitatem modicam significant et important?  Quia, ut aperte
videmus, fraudulenti et proditores sicut ad petitionem unius
offendunt alium, ita ad petitionem offensi conantur offendere
offensorem.  De quorum instabilitate ait Lucanus in X:

     Nulla fides pietasque viris qui castra sequuntur,
     Venalesque manus habent: ibi fas, ubi maxima merces;

                        {^Phars.~ X. 407-408}

	Adversus itaque istam feram, in principio istius cantus,
more exclamatorio exclamat poeta dicens: |Ecce feram cum cauda
acuta~; quia fraus et proditio ad malum finem semper intendunt;
|que penetrat montes et rumpit muros et arma~, quia nullus mons,
nulli muri, nulla arma, nulle potentie possunt a fraude sive
deceptione vel proditione defendi.  Unde Ovidius in libro
^Fastorum~: Fraude perit virtus {^Fast.~ 2.227}.  Ut patet in
Troya, que cum X annis obsessa fuisset, et violentia et potentia
totius mundi capi non posset, tandem proditione defecit.  |Ecce
illam que totum mundum putredine sua replet.~  Hoc dicit vel
quia istud peccatum ubique fetet, quia proditores ubique et ab
omnibus odiuntur, licet eorum proditiones aliquando placeant, vel
quia istud vitium ubique regnare videtur.  Ideo nos admonet
Ieremias: Unusquisque, inquit, a proximo suo se custodiat et in
omni fratre suo non habeat fiduciam; quia omnis frater
supplantans supplantabit, et omnis amicus fraudulenter incedet
{^Ieremias~ 9.4}.

	^PRIMUM NOTABILE.~  Et est istud notabile exclamatio
poetica contra fraudem et proditionem.

	|7-9.  ma 'n su la riva non trasse la coda.~  Allegorice
fraudulenti et proditores habent faciem benignam et blandam, quia
in loquendo vel operando benigne et blande se habent; sed semper
malam intentionem occultant; et hoc est abscondere suam caudam.

	^SECUNDUM NOTABILE.~  Sepe enim fraus et proditio finem
et intentionem abscondunt.

	|16-18.~  Comparatio talis est: Turchi et Tartari in arte
textoria sunt valde subtiles, nam faciunt pannos sericos tam
diversis coloribus, sive pictos sive contextos, quod omne subtile
ingenium faciunt admirari.  Ideo dicit: <Con pi@u color, sommesse
et sopraposte>.  Color submissus fit arte textoria; color autem
superpositus fit arte pictoria vel arte acus, que vocatur
racamare.  Vult itaque dicere autor quod panni Turchorum vel
Tartarorum non sunt tanta et tali varietate ornati sicut est
pellis extrinseca Gerionis.

	|N$e fur tai tele per Aragna imposte.~  Aragnes fuit
quedam mulier de Lidia, de qua scribit Ovidius, VI libro ^Meth.,~
quod fuit pulcherrima et subtilissima textrix intantum quod cum
Pallade, que dea est artium, in opere textorio certare volebat. 
Pallas autem in anum se mutans, velut esset nuntia ad Aragnem
transmissa, vel media conciliatrix ait ad ipsam:

     Consilium ne sperne meum: tibi fama petatur
     Inter mortales faciende maxima tele.
     Cede dee veniamque tuis, temeraria, dictis
     Supplici voce roga; veniam dabit illa roganti.

                        {^Met.~ VI. 30-33}

	Ad hec irata Aragnes ait: <Cur non ipsa venit?  Cur hec
certamina vitat?>  Videns ergo Pallas quod Aragnes a sua superbia
se refrenare nolebat, de anu conversa in Palladem ad certamen
accessit; et ceperunt in arte textoria ad invicem preliari. 
Pallas texuit in sua tela Iovis et aliorum deorum mirabilia. 
Aragnes vero texuit in sua tela omnia deorum opprobria.  Ad hec
irata Pallas telam Aragnis protinus laceravit.  Unde Ovidius: Et
rupit pictas, celestia crimina, vestes {^Met.~ VI. 131}.  Hoc
est, propter celestia crimina que erant picta in illa tela,
rupit vestes pictas, idest telam.  Aragnes vero infelix, dolore
percussa, laqueo se suspendit; quam pendentem Pallas miserata
levavit et ipsam in araneam commutavit.  Et de ista
transformatione ait Ovidius:

     Fitque caput minimum; toto quoque corpore parva est;
     In latere exiles digiti pro cruribus herent,
     Cetera venter habet, de quo tamen illa remittit
     Stamen et antiquas exercet aranea telas.

                        {^Met.~ VI. 142-145}

	Hoc enim fabulose, sed non sine aliqua morali utilitate,
scribit ipse Ovidius.  Aragnes enim, secundum rei veritatem, fuit
quedam mulier pulcerrima, scilicet textrix, que ideo Palladem
deam artium dicitur contempsisse, quia sapienter vivere noluit. 
Unde ipsa in araneam est mutata.  Et hoc nil aliud est nisi opera
stultorum et malorum hominum sunt fragilia atque vana, sicut sunt
tele aranearum; opera autem sapientie sunt eterna.  Sed visa
fabula et ystoria vera, quid per moralem intellectum significet
videamus.  Aragnes enim tenet figuram hominis stulti arroganter
et superbe vivens {from ^Br. Cha~ has vivere} et sic prudenter
humiliterque habere nolentis.  Pallas vero, que est dea artium,
ipsam sapientiam figurat.  Tunc autem ambo ad certamen accedunt
quando stultus et arrogans, sapientiam contemnens, opera 
sapientum condemnat et sua opera mala laudat.  Sed cum sapientia 
malitiam vincit {*^Sap.~ 7.30, ^paraphrased~*}, apparent opera
stultorum fragilia, sicut in secundo libro Regum de filio
Salomonis Divina Pagina manifestat, de quo habebimus infra in
secunda cantica, cantu [XXX].  Sed quid sibi vult illa
transformatio quam de Pallade facit Ovidius? quia mutatur ipsa
Pallas in anum et de anu in Palladem? et postea de Pallade in
textricem?  Allegorice sic expone: Mutatur Pallas in anum quia
sapientia viget in senibus, iuxta illud poeticum:

     Utile consilium prodit ab ore senum.

	Deinde mutatur de anu in Palladem, quia si natura senilis
est despicabilis vel propter etatem vel propter deformitatem,
nichilominus in eis sapientia honoratur.  Unde Sallustius: Coram
cano assurge.  Ultimo autem mutatur de Pallade in textricem, quia
sapientia omnia fecit et omnia disposuit sapienter.  Dominus enim
sapientia fundavit terram et stabilivit celos prudentia, sicut
dicitur in Libro Sapientie.  Exemplificat itaque autor et dicit
quod Aragnes de Lidia nunquam fecit ita subtiles et artificiosas
telas sicut erant rote et nodi illius bestie Gerionis.

	^PRIMA COMPARATIO.~  Ista comparatio est satis aperta et
nichilominus superius explanata.

	|19-21.~  Ista comparatio quam facit hic autor ad
Gerionem est taliter exponenda: sicut enim in partibus Lombardie
naves, quas ipsi vocant burcos, stant aliquando medie in ripis et
medie in aquis, que quidem comparatio videtur sumpta de Lucano in
VIIII+o~:

     Pars sedet una ratis, pars altera pendet in aquis.

                        {^Phars.~ IX. 327}

	Et sicut in Alamania inter theutonicos lurcos quoddam
animal quod biverus a theutonicis appellatur, quando preparat se
ad guerram, medius stat in terra et medius stat in aqua, ita illa
fera pessima stabat media in ora septimi circuli, que quidem ora,
quia lapidea est, claudit in circuitu sabulum arenosum, et media
stabat in aere supra octavum et nonum circulum sicut suspensa. 

	^SECUNDA COMPARATIO.~  Ista comparatio est satis aperta
et nichilominus superius explanata.

	|22-24.~  Istoria biveri talis est: In Alamania est
quoddam animal quadrupedum quod ipsi teutonici biverum appellant. 
Habet autem caudam longam et latam et semper habitat iuxta rivos,
quia piscibus pascitur et nutritur.  Cum autem ad guerram se
preparat contra pisces, stat totus in ripis et caudam percutit
inter aquas; de qua cauda, quia pinguissima est, exit quedam
pinguedo ad similitudinem olei sive lactis; ad quam pinguedinem
[se] trahunt pisces, et dum talem pinguedinem lambunt, ab illo
tali animali quod biverus dicitur capiuntur.

	^TERTIA COMPARATIO.~  Ista comparatio est satis aperta et
nichilominus superius explanata.

	|32-33.~  Allegorice per observationem X preceptorum
Moysayce legis, que decalogus appellatur, evadit homo penas
Inferni et acquirit gaudia Paradisi.  De primo ait Salomon
{*^Eccl.~ 8.5*}: Qui observat mandatum non experietur quicquam
mali.  De secundo vero ait Dominus in Evangelio: Si vis ad vitam
ingredi, serva mandata {^Matth.~ 19.17}.

	|36-39.~  Quia in isto cantu agitur de pena usurariorum,
ideo de usura hic aliquid est agendum.  Circa quam illa solum
quatuor videamus, que Sanctus Thomas de Aquino ponit in secunda
serie, LXXVIIM+a~ questione {actually Quaestio 78, Secunda
Secundae, Art. I. 1-4, 7.  Cf. also ^Opusculum~ LXVI (Ed. Rom.
LXXIII), ^De usuris~, Parma Edition, vol. 17, pp. 413 ff.}: Et
primo, utrum accipere usuram pro pecunia mutuata sit licitum seu
non.  Secundo, utrum aliquis possit pro pecunia quam mutuavit
aliquam aliam commoditatem expetere.  Tertio, utrum aliquis
teneatur restituere id quod de pecunia usuraria iusto lucro
acquisivit.  Quarto, utrum liceat pecuniam accipere mutuo sub
usura.  Ad primum sic proceditur: Videtur quod accipere usuram
pro pecunia mutuata non sit peccatum.  Nullus enim peccat ex hoc
quod sequitur exemplum Christi.  Sed Dominus de se ipso dicit,
Luce XIX {cf. ^Lucas~ 19.23}: Ego veniens cum usuris exegissem
illam, scilicet pecuniam mutuatam.  Ergo non est peccatum
accipere usuram pro mutuo pecunie.  Preterea, sicut dicitur in
Psalmo {cf. ^Ps.~ 18.8}: Lex Domini immaculata dicitur quia
scilicet peccatum prohibet.  Sed in lege divina conceditur aliqua
usura, secundum illud Deuteronomii XXIII {^Deut.~ 23.19}: Non
fenerabis fratri tuo ad usuram nec pecuniam, nec fruges, nec
quamlibet aliam rem, sed alieno; et quod plus est etiam ibi
permittitur pro lege servata, secundum illud Deuteronomii XXVIII
{^Deut.~ 28.12}: Fenerabis gentibus multis et ipse a nullo fenus 
accipies.  Ergo accipere usuram non est peccatum.  Preterea, in
rebus humanis determinatur iustitia per leges civiles, sed ius
concedit usuras accipere; ergo videtur non esse illicitum. 
Preterea, pretermittere consilia non obligat ad peccatum.  Sed
Luce VI, inter alia consilia ponitur: Date mutuum, nichil inde
sperantes {^Lucas~ 6.35}.  Ergo accipere usuram non est peccatum. 
Preterea, pretium accipere pro eo quod quis facere non tenetur
non videtur esse secundum se peccatum.  Sed non in quolibet casu
tenetur pecuniam habens eam proximo mutuare; ergo licet ei
aliquando pro mutuo accipere pretium.  Preterea argentum
monetatum et in vasa formatum non differt spetie.  Sed licet
accipere pretium pro vasis argenteis accomodatis; ergo etiam
licet accipere pretium pro mutuo argenti monetati.  Usura ergo
non est secundum se peccatum.  Preterea, quilibet potest licite
accipere rem quam ei dominus rei voluntarie tradit.  Sed ille qui
accipit mutuum voluntarie tradit usuram.  Ergo ille qui mutuat
licite potest accipere.  Sed contra est quod dicitur Exodi XXII:
Si pecuniam mutuam dederis populo meo pauperi qui habitat tecum
non urgebis eum quasi exactor, nec usuris opprimes {^Exodus~
22.25}.  Respondeo dicendum quod accipere usuram pro pecunia
mutuata est secundum se iniustum, quia venditur id quod non est;
per quod manifeste inequalitas constituitur, que iustitie
contrariatur.  Ad cuius evidentiam sciendum est quod quedam res
sunt quarum usus est ipsarum rerum consumptio, sicut vinum
consumimus eo utendo ad potum, et triticum consumimus eo utendo
ad cibum.  Unde in talibus non debet seorsum computari usus rei a
re ipsa, sed cuicunque conceditur usus, ex hoc ipso conceditur
res; et propter hoc in talibus per mutuum transfertur dominium. 
Si quis ergo seorsum vellet vendere vinum, et seorsum vellet
vendere usum vini, venderet eandem rem bis, vel venderet id quod
non est.  Unde manifeste per iniustitiam peccaret.  Et simili
ratione iniustitiam committit qui mutuat vinum aut triticum,
petens sibi duas recompensationes: unam quidem restitutionem
equalis rei, aliam vero pretium usus, quod usura dicitur.

	Quedam vero sunt quorum usus non est ipsa rei consumptio,
sicut usus domus est inhabitatio, non autem dissipatio.  Et ideo
in talibus seorsum potest utrunque concedi, puta cum aliquis
tradit alteri dominium domus, reservato sibi usu ad aliquod
tempus; vel e converso, cum quis concedit alicui usum domus,
reservato sibi eius dominio, et propter hoc licite potest homo
accipere pretium pro usu domus, et preter hoc petere domum
commodatam, sicut patet in conductione et locatione domus. 
Pecunia autem, secundum Philosophum in V ^Ethicorum~ et in primo
^Polithica,~ principaliter est inventa ad commutationes
faciendas; et ita prius et principalis pecunie usus est ipsius
consumptio sive distractio, secundum quod in commutationes
expenditur.  Et propter hoc secundum se est illicitum pro usu
pecunie mutuate accipere pretium, quod dicitur usura; et sicut
alia iniuste acquisita tenetur homo restituere pecuniam quam per
usuram accepit.  Ad primum ergo dicendum quod usura ibi
methaphorice accipitur pro superexcrescentia bonorum spiritualium
quam exegit Deus, volens ut in bonis acceptis ab eo semper
proficiamus; quod est ad utilitatem nostram, non eius.  Ad
secundum, dicendum quod Iudeis prohibitum fuit accipere usuram a
fratribus suis, scilicet Iudeis, per quod datur intelligi quod
accipere usuram a quocumque homine est simpliciter malum. 
Debemus enim omnem hominem habere quasi proximum et fratrem,
precipue in statu Evangelii ad quos {^Br.~ quod} omnes vocantur. 
Unde in Psalmo {^Ps.~ 14.5} absolute dicitur: Qui pecuniam suam
non dedit ad usuram; et Ezechielis 18 {^Ez.~ 18.8}: Qui usuram
non acceperit, quod autem ab extraneis usuram acciperent non fuit
eis concessum quasi licitum, sed permissum ad maius malum
vitandum, ne scilicet a Iudeis Deum colentibus usuras acciperent
propter avaritiam cui dediti erant, ut habetur Ysaye LVI
{^Isaias~ 56.11}.  Quod autem in premium impromittitur fenerabis
gentibus multis, etc. fenus ibi large accipitur, pro nummo,
scilicet, et Ecclesiastici XXIX dicitur {^Ecclesiasticus~ 29.10}:
Multi non causa nequitie non fenerati sunt, idest non
mutuaverunt.  Promittitur ergo in premium Iudeis abundantia
divitiarum, ex qua contingit quod aliis mutuare possint.  Ad
tertium dicendum quod dare mutuum non semper tenetur homo.  Et
ideo quantum ad hoc ponitur inter consilia; sed quod homo lucrum
de mutuo non querat, hoc cadit sub ratione precepti.  Potest 
tamen dici consilium per comparationem ad dicta Phariseorum, qui 
putabant usuram aliquam esse licitam, sicut et dilectio
inimicorum est consilium.  Vel loquitur ibi non de spe usurarii
lucri, sed de spe que ponitur in homine.  Non enim debemus mutuum
dare vel quodcunque bonum facere propter spem hominis, sed
propter spem Dei.  Ad quartum, dicendum quod leges humane
dimittunt aliqua peccata impunita propter conditiones hominum
imperfectorum in quibus multe utilitates impedirentur, si omnia
peccata districte prohiberentur penis adhibitis.  Et ideo usuras
lex humana concessit non quasi extimans eas esse iustas, sed ut
non impedirentur utilitates multorum.  Unde in ipso iure civili
dicitur quod res que usu consumuntur, neque ratione naturali
neque civili recipiunt usumfructum; et quod senatus non fecit
earum rerum usumfructum, neque enim poterat; sed quod usumfructum
constituit concedens, scilicet usuras, et Philosophus naturali
ratione ductus dicit in primo ^Polithica~ quod usuraria
acquisitio pecuniarum est maxime preter naturam.  Ad V dicendum
quod ille qui mutuare non tenetur recompensationem potest
accipere eius quod fecit, sed non amplius debet exigere. 
Recompensatur autem sibi secundum equalitatem iustitie si tantum
ei reddatur quantum mutuavit.  Unde si amplius exigat pro
usufructu rei que alii in usum non habent nisi consumptione
substantie, exigit pretium eius quod non est, et ita est iniusta
exactio.  Ad VI dicendum quod usus principalis vasorum
argenteorum non est ipsa eorum consumptio.  Et ideo usus eorum
potest vendi licite, servato dominio rei.  Usus autem principalis
pecunie argentee est distructio pecunie in commutationes.  Unde
non licet eius usum vendere, cum hoc quod aliquis velit eius
restitutionem quod mutuo dedit.  Sciendum tamen quod serarius
usus argenteorum vasorum posset esse commutatio, et talem usum
eorum vendere non liceret.  Et similiter potest esse aliquis
alius serarius usus pecunie argentee, ut puta si quis concederet
pecuniam signatam ad ostentationem vel ad ponendum loco pignoris,
et talem usum pecunie licite vendere potest.  Ad VII dicendum
quod ille qui dat usuram non simpliciter voluntarie dat, sed cum
quadam necessitate, inquantum indiget pecuniam accipere mutuo
quam ille qui habet non vult sine usura mutuare.

	Ad secundum sic preceditur.  Videtur quod aliquis possit
pro pecunia mutuata aliquam aliam commoditatem expetere. 
Unusquisque enim potest sue indemnitati consulere.  Sed quandoque
damnum aliquis patitur ex hoc quod pecuniam mutuat, ergo licitum
est ei supra pecuniam mutuatam aliquid aliud pro damno expetere
vel etiam exigere.  Preterea unusquisque tenetur ex quodam debito
honestatis aliquid recompensare ei qui sibi gratiam fecit, ut
dicitur in V ^Ethicorum.~  Sed ille qui alicui in necessitate
constituto pecuniam mutuat gratiam facit; unde et gratiarum actio
ei debetur; ergo ille qui recipit naturali debito tenetur aliquid
recompensare.  Sed non videtur esse illicitum obligare se ad
aliquid ad quod quis ex naturali iure tenetur.  Ergo non videtur
esse illicitum si aliquis pecuniam alteri mutuans in obligatione
deducat aliquam recompensationem.  Preterea, sicut est quoddam
munus a manu, ita est munus a lingua et ab obsequio, ut dicit
glosa, Isaye XXXIII: Beatus qui excutit manus suas ab omni munere
{cf. ^Isaias~ 33.15}.  Sed licet accipere servitium vel etiam
laudem ab eo cui quis pecuniam mutuavit, ergo pari ratione licet
quidcunque aliud munus accipere.  Preterea, eadem videtur esse
comparatio dati ad datum et mutuati ad mutuatum.  Sed licet 
pecuniam accipere pro alia pecunia data; ergo licet accipere 
recompensationem alterius mutui pro pecunia mutuata.  Preterea, 
magis a se pecuniam alienat qui eam mutuando dominium transfert, 
quam qui causa mercatori vel artifici committit {^Br.~ commutit}. 
Sed licet lucrum accipere de pecunia commissa mercatori vel
artifici, ergo licet etiam lucrum accipere de pecunia mutuata. 
Preterea pro pecunia mutuata potest homo pignus accipere, cuius
usus posset aliquo pretio vendi, sicut cum impignoratur ager vel
domus que inhabitatur; ergo licet aliquod lucrum habere de
pecunia mutuata.  Preterea contingit quandoque quod aliquis
carius vendit res suas ratione mutui, aut vilius emit quod est
alterius, vel etiam pro dilatione pretium auget, vel pro
acceleratione diminuit, in quibus omnibus videtur aliqua
recompensatio fieri, quia pro mutuo pecunie hoc autem non
manifeste apparet illicitum, ergo videtur esse licitum aliquod
commodum de pecunia mutuata expectare, vel etiam exigere.  Sed
contra est quod Ezechielis XVIII dicitur {^Ez.~ 18.17}: Inter
alia que ad virum iustum requiruntur, usuram et superabundantiam
non acceperit.  Respondeo dicendum quod secundum Philosophum in 2
^Ethicorum~: Omne illud pro pecunia habetur cuius pretium potest
pecunia mensurari.  Et ideo, sicut si aliquis pro pecunia mutuata
vel quacumque alia re que ex ipso usu consumitur pecuniam accipit
ex pacto tacito vel expresso, quodcumque aliud acceperit cuius
pretium pecunia mensurari potest simile peccatum incurrit.  Si
vero accipiat aliquid huius non quasi exigens nec quasi ex aliqua
obligatione tacita vel expressa, sed sicut gratuitum donum, non
peccat; quia etiam antequam pecuniam mutuasset, licite poterat
aliquod donum gratis accipere.  Nec peioris conditionis efficitur
per hoc quod mutuavit, recompensationem vero eorum que pecunia
non mensurantur, licet pro mutuo exigere, puta benivolentiam et
amorem eius qui mutuavit, vel aliquid huius.  Ad primum ergo
dicendum quod ille qui mutuum dat potest absque peccato in pactum
deducere cum eo qui mutuum accipit recompensationem damni, per
quod subtrahitur sibi aliquid quod debet habere, hoc enim non est
vendere usum pecunie, sed damnum vitare; et potest esse quod
accipiens mutuum maius damnum evitet quam dans incurret.  Unde
accipiens mutuum cum sua utilitate damnum alterius recompensat;
recompensationem vero damni quod consideratur in hoc quod de
pecunia non lucratur, non potest in pactum deducere, quia non
debet vendere id quod nondum habet, et potest impediri
multipliciter ab habendo.  Ad primum dicendum quod recompensatio
alicuius beneficii dupliciter fieri potest: Uno quidem modo ex
debito iustitie, ad quod aliquis ex certo pacto obligari potest,
et hoc debitum attenditur secundum quantitatem beneficii quod
quis accipit; ed ideo ille qui accipit mutuum pecunie vel
cuiuscunque similis rei, cuius usus est eius consumptio, non
tenetur ad plus recompensandum quam mutuo accepit.  Unde contra
iustitiam est fieri ad plus reddendum obligetur.  Alio modo
tenetur aliquis ad recompensandum beneficium ex debito amicitie
in quo magis consideratur affectus ex quo aliquis beneficium
contulit quam etiam quantitas eius quod fecit.  Et tali debito
non competit civilis obligatio per quam ducitur quedam necessitas
ut non spontanea recompensatio fiat.  Ad tertium dicendum quod si
aliquis ex pecunia mutuata expectet vel exigat quasi per
obligationem pacti taciti vel expressi recompensationem muneris
ab obsequio vel a lingua, per inde est ac si expectaret vel
exigeret munus a manu, quia utrunque pecunia estimari potest, ut
patet in hiis qui locant operas suas quas manu vel lingua
exercent.  Si vero munus ab obsequio vel a lingua non quasi ex
obligatione rei exhibeatur, sed ex benivolentia que sub
estimatione pecunie non cadit, licet hoc accipere et exigere et
expectare.  Ad quartum dicendum quod pecunia non potest vendi pro
pecunia ampliori quam sit quantitas pecunie mutuate que
restituenda est, nec aliquid est exigendum aut expectandum nisi
benivolentie affectus, qui sub estimatione pecunie non cadit, ex
quo potest procedere spontanea mutuatio, repugnat ei obligatio ad
mutuum in posterum faciendum, quia etiam talis obligatio pecunia
extimari posset.  Et ideo licet simul mutuanti unum aliquid aliud
mutuare, non autem licet eum obligare ad mutuum in posterum
faciendum.  Ad V dicendum quod ille qui mutuat pecuniam,
transfert dominium pecunie in eum cui mutuat.  Unde ille cui
pecunia mutuatur sub suo periculo tenet eam et tenetur integre
restituere.  Unde non debet amplius exigere ille qui mutuavit;
sed ille qui conmittit pecuniam suam mercatori vel artifici per
modum societatis non transfertur dominium pecunie sue in illum;
sed remanet eius ita quod cum periculo ipsius mercator de ea
negotiatur vel artifex operatur: et ideo, licite potest partem
lucri inde provenientis expetere tanquam de re sua.  Ad sextum
dicendum quod si quis pro pecunia sibi mutuata obliget rem
aliquam cuius usus pretio estimari potest, debet usum illius rei
ille qui mutuavit computare in restitutionem eius quod mutuavit;
alioquin si usum illius rei quasi gratis superaddi velit, idem
est ac si pecuniam acciperet pro mutuo, quod est usurarium, nisi
forte esset talis res cuius usus sive pretio soleat concedi inter
amicos, sicut patet de libro accommodato.  Ad VII dicendum quod
si aliquis carius velit vendere res suas quam sit iustum pretium
ut de pecunia solvendi emptorem expectet, manifeste usura
committitur; quia huius expectatio pretii solvendi habet rationem
mutui.  Unde quicquid ultra iustum pretium pro huius expectatione
exigitur est quasi pretium mutui, quod pertinet ad rationem
usure.  Similiter etiam si quis emptor velit rem emere vilius
quam sit iustum pretium, eo quod pecuniam ante solvit quam possit
ei tradi, est peccatum usure; quia etiam ista anticipatio
solutionis pecunie habet mutui rationem, cuius quoddam pretium
est quod diminuitur de iusto pretio rei empte.  Si vero aliquis
de iusto pretio velit diminuere ut pecuniam prius habeat, non
peccat peccato usurie.

	Ad tertium sic proceditur.  Videtur quod quicquid aliquis
de pecunia usuraria lucratus fuerit, reddere teneatur.  Dicit
enim Apostolus ad Romanos XI {^Ad Romanos~ 11.16}: Si radix
fecta, et rami: ergo eadem ratione, si radix infecta, et rami. 
Si radix fuit usuraria, ergo tenetur ad restitutionem illius. 
Preterea, sicut dicitur extra de usuris in illa decretali: Cum
tu sicut asseris possessiones que de usuris sunt comperate
debent vendi, et ipsarum pretia his a quibus sunt extorta
restitui, ergo eadem ratione quicquid aliud ex pecunia usuraria
acquiritur debet restitui.  Preterea illud quod aliquis emit de
pecunia usuraria debetur sibi ratione pecunie quam dedit, non
ergo habet maius ius in re quam acquisivit quam in pecunia quam
dedit.  Sed pecuniam usurariam tenebatur restituere, ergo et
illud quod ex ea acquiritur tenetur restituere.  Sed contra est
quod quilibet potest licite tenere id quod legitime acquisivit;
sed id quod acquiritur per pecuniam usurariam, interdum legitime
acquiritur, ergo licite potest retineri.  Respondeo dicendum quod
sicut supradictum est, res quedam sunt quarum usus est ipsa eadem
consumptio, que non habent usumfructum secundum iura.  Et ideo si
talia fuerint per usuram extorta, puta denarii, triticum, vinum,
aut aliquid huius, non tenetur homo ad restituendum nisi id quod
accepit.  Quia id quod de tale re est acquisitum non est fructus
huius rei, sed humane industrie; nisi forte per detectionem talis
rei ultra sit damnificatus amittendo aliquid de bonis suis, tunc
enim tenetur ad recompensationem nocumenti.  Quedam vero res sunt
quarum usus non est earum consumptio, et talia habent
usumfructum, sicut domus et ager, et alia huius.  Et ideo si quis
domum alterius vel agrum per usuram retorsisset, non solum
teneretur restituere domum vel agrum, sed etiam fructus inde
perceptos, quia sunt fructus rerum quarum alius est dominus; et
ideo ei debentur.

	Ad primum ergo dicendum quod radix non solum habet
rationem materie, sicut pecunia usuraria, sed habet etiam
rationem cause active inquantum administrat nutrimentum, et ideo
non est simile.  Ad secundum dicendum quod possessiones que de
usuris sunt comperate non sunt eorum quorum fuerint usure, sed
illorum qui eas emerunt.  Sunt tamen obligate illis a quibus
fuerint usure accepte, sicut et alia bona usurarii; et ideo non
precipitur quod assignentur ille possessiones hiis a quibus
fuerint accepte usure, quia forte plus valerent quam usure quas
dederunt.  Sed precipitur quod vendantur possessiones et earum
pretia restituantur scilicet secundum quantitatem usure accepte. 
Ad tertium dicendum quod illud quod accipitur de pecunia usuraria
debetur quidem acquirenti non propter pecuniam usurariam datam,
sicut per causam instrumentalem, sed propter suam industriam,
sicut propter causam principalem; et ideo plus habet in re
acquisita de pecunia usuraria quam in ipsa pecunia usuraria.  Ad
quartum sic proceditur: Videtur quod non licet pecuniam accipere
mutuo sub usura.  Dicit enim Apostolus ad Romanos I {^Ad Romanos~
1.32} quod digni sunt morte non solum qui faciunt peccata, sed 
etiam qui consentiunt facientibus.  Sed ille qui accipit 
pecuniam mutuo sub usuris, consentit usurario in suo peccato et 
prebet ei occasionem peccandi; ergo etiam ipse peccat.

	Preterea pro nullo commodo temporali debet aliquis alteri
quomodocunque occasionem prebere peccandi; hoc enim pertinet ad
rationem scandali activi, quod semper est peccatum.  Sed ille qui
petit mutuum ab usurario expresse dat ei occasionem peccandi;
ergo pro nullo commodo temporali excusatur.  Preterea non minor
videtur esse necessitas quandoque deponendi pecuniam suam apud
usurarium, quam mutuum accipiendi ab ipso.  Sed deponendi
pecuniam apud usurarium videtur esse omnino illicitum, sicut
illicitum esset deponere gladium apud furiosum, vel virginem
committere luxurioso, seu cibum guloso.  Ergo neque licitum est
accipere mutuum ab usurario; sed contra, ille qui iniuriam
patitur non peccat, secundum Philosophum in V ^Ethicorum.~  Unde
iustitia non est media inter duo vitia, ut ibidem dicitur, sed
usurarius peccat inquantum facit iniustitiam accipienti mutuum
sub usuris; ergo ille qui accipit mutuum sub usuris non peccat. 
Respondeo dicendum quod inducere hominem ad peccandum nullo modo
licet; uti tamen peccato alterius ad bonum licitum est, quia et
Deus utitur omnibus peccatis ad aliquid bonum, ut dicitur in
^Enchi{*ri*}dion.~  Et ideo Augustinus publicole querenti utrum
licet uti iuramento eius qui per falsos deos iurat, in quo
manifeste peccat, eis reverentiam divinam adhibens, respondit
quod qui utitur fide illius qui per falsos deos iurat non ad
malum sed ad bonum, non peccato illius se sociat, quo per demonia
iuravit, sed pacto bono eius quo fidem servavit.  Si tamen
inducit eum ad iurandum per falsos deos, peccaret.  Ita etiam in
proposito dicendum est quod nullo modo licet inducere aliquem ad
mutuandum sub usuris, licet tamen ab eo qui hoc paratus est
facere et usuras ex certo mutuum accipere sub usuris, propter
aliquod bonum quod est subventio sue necessitatis vel alterius. 
Sicut etiam licet ei qui incidit in latrones manifestare bona que
habet, que latrones diripiendo peccant, ad hoc quod non
occidatur, exemplo X virorum qui dixerunt ad Ysmael: Noli
occidere nos, quia habemus thesaurum in agro, ut dicitur Ieremie
XLI {^Ieremias~ 41.8}.  Ad primum ergo dicendum quod ille qui
accipit pecuniam mutuo sub usuris non consentit in peccatum
usurarii, sed utitur eo, nec placet ei usurarium acceptio sed
mutuatio, que est bona.  Ad secundum dicendum quod ille qui
accipit pecuniam mutuo sub usuris non dat usurario occasionem
usuras accipiendi, sed mutuandi; ipse autem usurarius sumit
occasionem peccandi ex malitia cordis sui.  Unde scandalum
passivum est ex parte sua, non autem activum ex parte petentis
mutui; nec tamen propter huius scandalum passivum debet alius a
mutuo petendo desistere, nisi indigeat, quia huius passivum
scandalum non provenit ex infirmitate vel ignorantia, sed ex
malitia.  Ad tertium dicendum quod si quis committeret pecuniam
suam usurario non habenti alias unde usuras exerceret, vel hac
intentione committeret ut inde copiosius per usuram lucraretur,
daret materiam peccanti unde et ipse esset.  Si autem aliquis
usurario alias habenti unde usuras exerceat aliquis pecuniam suam
committat ut tutius servetur, non peccat, sed utitur homine
peccatore ad bonum.

	|40.  Li tuoi ragionamenti sian l@a corti.~  ^TERTIUM
NOTABILE.~  Semper enim est laudanda moderata locutio. 
Frequenter enim, ut dicit beatus Ieronimus in epistula ad
Augustinum, sermo in longum protractus caret intelligentia.

	|49-51.~  ^QUARTA COMPARATIO.~  Ista comparatio est satis
aperta et nichilominus superius explanata {*?*}.

	|54-57.~  Postquam autor in superioribus de duabus
partibus gentium que in isto girone tertio concremantur, hoc est
de blasphemis et sodomitis, prosecutus est, nunc autem in ista
parte de tertia gente, hoc est de usurariis, prosequitur in hunc
modum, dicens quod quando devenit ad eos nullum de eis breviter
recognovit; et hoc propter combustas facies quas habebant; sed
advertit quod quilibet eorum habebat ad collum unum marsupium,
sive peram, in quo vel in qua erant quedam picture per quas
recognovit autores.  Quod autem dicit quod oculi eorum in
contemplando sua marsupia satiantur ostendit, moraliter
exponendo, quod usurarii semper habent oculum mentis et corporis
ad usuram, quia ubi amor ibi oculus, et ista tali visione
pascuntur.  Nam avarus sua pecunia non utitur nisi solummodo ad
videndum.  Et ideo Seneca dicit quod avaro tam deest quod habet
quam quod non habet.  Et poeta:

     Fervet avaritia miseraque cupidine pectus.  

                        {Horace, ^Ep.~ I. i. 33}

     Querit, et inventis miser abstinet et nescit uti.

                        {Horace, ^Ars Poetica~ 170 (^adapted~)

	|Et quindi par che 'l lor occhio si pasca.~  ^QUARTUM
NOTABILE.~  Loquitur de usurariis et avaris, qui pascuntur
solummodo suam pecuniam contemplari.

	|59-60.~  Iste fuit unus florentinus de Gianfilliazzis,
qui toto tempore vite sue prestitit in partibus gallicis ad
usuram, et cum esset annorum fere LXXX reversus est Florentiam et
factus est miles; cuius arma sunt campus de auro et leo de
azurro.

	|61-63.~  Iste qui habebat ad collum marsupium rubeum et
anserem album fuit quidam etiam florentinus de domo Ebriacorum,
qui fuit etiam maximus usurarius, cuius arma sunt campus rubeus
et anser albus.

	|64-66.~  Iste qui dixit autori <quid facis tu in ista
fovea?> fuit quidam paduanus de Scrovegnis, maximus usurarius,
cuius arma sunt campus albus et sus de azurro.  Et iste predixit
autori de duobus maximis usurariis qui adhuc vivebant, quorum
quilibet debebat cum ipsis similiter concremari; unus quorum
vocabatur Vitalianus del Dente, natione etiam paduanus. 

	|67-69.~  Alius autem vocabatur dominus Iohannes
Buiamonte de Florentia, cuius arma sunt campus de auro et tres
hyrci nigri.  

	|70-73.~  Miles autem summus dicitur hic per anthifresim,
que est una figura que interpretatur <contraria locutio>.  Et hoc
facit ad ostendendum quod est multum contrarium rationi et omni
civili moralitati usurarios sacramentis militaribus decorari. 
Iste autem Iohannes Buiamonte fuit non solum maximus usurarius,
sed fuit maior lusor ad zardum qui suo tempore reperiretur in
mundo.  Sed hic est sagaciter advertendum quod licet in Inferno
sint usurarii omnium linguarum ac etiam nationum, autor non nisi
paduanos et florentinos ibi agnoscit.  Hoc autem ideo fecit ut
ostenderet quod Florentini et Paduani communiter sunt omnes
maiores feneratores de mundo.

	|74-75.~  Moraliter, qui bestialiter vivit bestialiter
moritur, et sic a Minoe ubi punitur bestialitas destinatur.

	^QUINTA COMPARATIO.~  Ista comparatio est satis aperta et
nichilominus superius explanata.

	|79-81.~  Moraliter nemo potest cum fraude et proditione
pugnare, nec ipsas agnoscere nisi fraudem vel proditionem
ascenderit, quia non aliter ars deluditur arte.  Adhuc alia
moralitas continetur in eo quod Virgilius voluit esse medius
inter ipsum autorem et caudam, ad ostendendum quod si quis
ratione et prudentia usus fuerit, contra fraudem ipsa fraus sibi
nocere non potest.  Ideo poeta:

     Quicquid agis, prudenter agas et respice finem.

	|85-87.~  ^SEXTA COMPARATIO.~  Ista comparatio est satis
aperta et nichilominus superius explanata {*?*}.

	|89-90.~  ^QUINTUM NOTABILE.~  Semper est verecundia in
omnibus laudanda, et spetialiter in iuvenibus et servitoribus,
quia coram domino bono servum ipsa verecundia facit fortem.

	|94-95.~  Subvenit alias Virgilius Danti sicut patet
supra cantu primo, quando in auxilium sibi venit cum de monte
metu ferarum ad yma descenderet.  Unde dicit ei Virgilius, cantu
secundo:

     d'inanz'a quella fiera ti levai
     che del bel monte il corto andar ti tolse.

                        (^Inf.~ II. 119-120)

Et cantu octavo, quando dominus Phylippus Argenti de Adimaribus
ipsum Dantem voluit in palude Stygia suffocare.  Unde dicitur ibi:

     perch@e 'l maestro accorto lo sospinse
     dicendo: <Via cost@a con li altri cani>.

                        (^Inf.~ VIII. 41-42)

	|97.  et disse: <Gerion, muoviti omai>.~  Queritur hic
quare sub nomine Gerionis iste autor fraudem et proditionem
voluit designare.  Ad quod respondi potest quod in regno
Yspaniarum fuit quidam rex qui Gerio vocabatur, qui non solum
fuit plenus proditionis et fraudis, sed ipsa fraus et proditio
putabatur.  Sub nomine itaque istius regis placuit autori fraudem
poetice designare.  De quo quidem rege estant apud autores
diverse sententie.  Quidam enim dicunt tres fuisse in Yspania
Geriones; sed quia equali et pari potentia in illo regno
regnabant, ideo unus Gerio dicitur a poetis.  Quidam vero dicunt
quod fuit tantummodo unus in Yspania Gerio, sed habebat tria
capita, de quo beatus Ieronimus ^Contra Vigilantium~ ait:
Triphormem Gerionem Yspanie prodiderunt {^Contra Vigilantium~
1.A. (^Patr. Lat.~ 23.355)}.  Hoc autem dicitur quia habebat tria
regna, ideo tricorpor fingitur a poetis.  Pastor etiam vocabatur
quia multa possidebat armenta, quorum fama Hercules excitatus in
olla enea, secundum fabulam, venit in Yspaniam, ipsum Gerionem
occidit, et armenta omnia secum duxit, sicut dicetur in cantu
XXV.  In olla autem enea ideo venisse fingitur quia in navigio
valde forti et ere munito contra Gerionem in Yspaniam
transfetavit.  Dicitur etiam quod duxit secum ad ipsum Gerionem
debellandum quendam canem cum duobus capitibus; quod ideo
fingitur quia duplici bello cum Gerione pugnavit, terrestri
videlicet et navali.

	|99.  pensa la nuova soma che tu @ai.~  ^SEXTUM NOTABILE.~ 
Quia aliter portandum est balsamum et aliter lutum.

	|100-101.~  ^SEPTIMA COMPARATIO.~  Ista comparatio est
satis aperta et nichilominus superius explanata.

	|103-104.~  ^OCTAVA COMPARATIO.~  Ista comparatio est
satis aperta et nichilominus superius explanata.

	|106-108.~  Pheton, ut scribitur secundo ^Meth.~ fuit
filius Solis et Climene.  Huic Phetonti fuit improperatum ab
Epapho filio Iovis quod ipse Pheton non erat filius legitimus
Solis.  Unde ipse contristatus ivit ad Climenem matrem suam, et
petiit ab ea utrum esset verum quod sibi improperaverat Epaphus
an non.  Climene vero misit eum ad solem ut ab eo rei veritatem
inquireret, mandans ei ut ad orientem accederet et antequam sol
surgeret ipsum alloqueretur.  Qui, ut ait Ovidius:

     Venit et intravit dubitati tecta parentis,
     Protinus ad patrios sua fert vestigia vultus
     Consistitque procul; neque enim propiora valebat
     Lumina: purpurea velatus veste sedebat
     In solio Phebus claris lucente smaragdis,
     A dextra levaque dies et mensis et annus
     Seculaque et posite spatiis equalibus hore
     Verque novum stabat cinctum florente corona,
     Stabat nuda estas et spicea serta gerebat,
     Et glacialis hyems canos hyrsuta capillos.

                        {^Met.~ II. 20-30 (Verse 29 missing)}

Quem cum vidisset Phebus ait ad filium: Que tibi causa vie, quid 
in hac, ait, arce petisti?  Ad quem filius: O lux inmensi publica
mundi Phebe pater, da michi scandere et uno solo die regere
currum tuum, ut sic ista via probem me esse filium tuum.  Cui
Phebus:

     Magna petis, Pheton, et que non viribus istis
     munera conveniunt nec tam puerilibus annis:
     sors tua mortalis, non est mortale, quod optas.
     Nate, cave, Pheton et tua corrige vota.

                        {^Met.~ II. 54-56; 89 (^adapted~)}

Non assensit Pheton monitionibus patris, sed instanter petivit
ascendere currum eius.  Unde Phebus, victus precibus sui nati,
dat sibi currum, talia monita premittendo:

     Si potes his saltem monitis parere paternis
     Parce, precor, stimulis et fortius utere loris!
     Nec preme nec summum molire per aera currum;
     Altius egressus celestia tecta cremabis,
     Inferius terras; medio tutissimus ibis.
     Corripe lora manu; vel, si mutabile pectus
     Est tibi, consiliis, non curribus utere nostris!

                        {^Met.~ II. 126-127; 135-137; 145-146
                          (^greatly adapted~)}

Pheton autem avidus et vagus omnino voluit ascendere currum
patris.

     Interea volucres Pyroys Eoys et Ethon,
     Solis equi, quartusque Fleton innitibus auras
     Flammigeris implent pedibus repagula pulsant.

                        {^Met.~ II. 153-155 (^adapted~)}

Propter quod non valens Pheton ipsorum equorum impetum refrenare,
currum doluit ascendisse.  Ovidius:

     Quid agat ignarus stupet et nec frena relinquit,
     Nec retinere valet, nec nomina novit equorum.

                        {^Met.~ II. 191-192}

Tandem vero equi tantum ascenderunt in altum quod usque ad signum
Scorpionis suo impetu devenerunt, et ibi flammis accensis
celestis regio concremari cepit.  Tunc pater omnipotens Iupiter
de celo respexit et videns celestia sic comburi, ad devotas et
humiles preces terre que iam in fluviis, stagnis et lacubus sicca
erat, que quidem oratio secundum Ovidium in hac sententia
continetur:

     Hosne michi fructus, hunc fertilitatis honorem
     Officiique refers? quod adunci vulnera aratri
     Rastroque ferro totoque exerceor anno,
     Quod pecori frondes alimentaque mitia, fruges,
     Humano generi, vobis quoque thura ministro?
     Quid meruit frater? cur illi tradita sorte
     Equora decrescunt et ab ethere longius absunt?
     Quodsi nec fratris nec te mea gratia tangit,
     At celi miserere tui! circumspice utrumque:
     Fumat uterque polus! quos si violaverit ignis,
     Atria vestra ruent! Athlas en ipse laborat
     Vixque suis humeris candentem sustinet axem!
     Si freta, si terre pereunt, si regia celi,
     In chaos antiquum confundimur! eripe flammis.

                        {^Met.~ II. 285-289; 291-299}

Iupiter autem, non habens unde deduceret nubes nec unde induceret
imbres:

     Intonat et dextra libratum fulmen ab aure
     Misit, in aurigam pariterque animaque rotisque
     Exuit, et sevos conpescuit ignibus ignes.
     At Pheton rutilos flamma populante capillos
     Volvitur in preceps longo per aera tractu
     Fertur, ut interdum de celo stella sereno
     Etsi non cecidit, potuit cecidisse videri.
     Quem procul a patria diverso maximus orbe
     Excipit Heridanus fumantiaque abluit ora.
     Nayades Hesperie trifida fumantia flamma.
     Corpora dant tumulo, signant quoque carmine saxum:
     Hic situs est Pheton currus auriga paterni
     Quem si non tenuit magnis tamen excidit ausis.

                        {^Met.~ II. 311-313; 319-328
                          (^greatly adapted~)}

	Exemplificat itaque autor et dicit quod non credit quod
tantus timor invaserit Phetontem quando de curru solis cecidit,
quantus invasit eum quando in aere super Gerionem se vidit.  Sed
visa fabula poetica, ad allegoriam utiliter transeamus.  Per
Phebum enim, qui deus sapientie a paganis antiquitus dicebatur,
accipimus sapientiam.  Iste enim Phebus generat filios sapientia
illustratos.  Accidit autem quod generatus filius aliquando
antequam ad sapientie totalitatem accedat, currum patris scandere
et regere se iudicat esse dignum, sicut quando secreta sapientie
sive scientie ultra suas vires iudicare presumit.  Et de isto
intellectu dantur versus: 

     Phebus lux dicitur et Pheton dicitur inde 
     Sicut splendor solis filius esse datur; 
     Philosophi radium generat sapientia cuius 
     Currum deducis sed cadit inde rudis.

	Vel per Phetontem accipere possumus potentes et
arrogantes, qui semper appetunt altiora, sicut primus angelus qui
divinitatis currum scandere attentavit, iuxta illud: In celum
conscendam, super astra celi exaltabo solium meum.  Sed frangit
Deus omne superbum, iuxta illud Isaie: Quomodo cecidisti Lucifer,
qui mane oriebaris {^Isaias~ 14.12}.  Et beata Maria in cantico: 
Deposuit potentes de sede.  Et ista de causa Pheton a Iove
fingitur fulminatus.  Et de isto alio intellectu etiam dantur
versus:

     Actibus et verbis homo tu quicunque superbis
     Hoc retine verbum, frangit Deus omne superbum.

	|Per che 'l ciel, come pare ancor, si cosse.~  Quando
Pheton, ut fabula narrat, nescivit ducere currum solis ad alta
conscendens, quedam pars celi dicitur fuisse combusta; que quidem
pars via lactea sive galatia nuncupatur.  De qua Ovidius, primo
^Meth.~:

     Est via sublimis celo manifesta sereno
     Lactea nomen habet candore notabilis ipso.

                        {^Met.~ I. 168-169}

	Vulgo autem strata sancti Iacobi appellatur.  Dicitur
enim Galatia sive via lactea propter quandam maximam et lucidam
claritatem quam habet, ut percipitur locus ille.  Et istud
accidit secundum quod dicunt astrologi, quia in illa parte celi
sunt minutissime ac etiam spisse stelle, que adeo spisse sunt
quod ibi illam talem generant claritatem.  Fabulose autem dicitur
quod sit illa via per quam Feton in celum deviando devenit,
propter quam deviationem illa talis via dicitur fuisse cremata.

	^NONA COMPARATIO.~  Ista comparatio est satis aperta et
nichilominus superius explanata.

	|109-111.~  Quia Pasiphe regina cretensis cum tauro,
notario Minois, Dedali arte artificiosa concubuit, ut dictum est
superius in VIIM+ circulo, cantu XII+o~, Minos ipsum Dedalum cum
filio eius, qui Ycarus vocabatur, in laberintum inclusit.  Sed
Dedalus, sibi et filio impositis alis, de labirinto exivit et in
Liciam transvolavit.  Ante vero quam volare inciperet, dedit
mandata Dedalus filio, ut 8 ^Meth.~ scribit Ovidius:

     Ycare, ait, moneo, ne si demissior ibis,
     Unda gravet pennas, si celsior, ignis adurat:
     Inter utrunque vola.

                        {^Met.~ VIII. 204-206}

Sed quia Ycarus precepta patris noluit observare, dum altius quam
sibi preceptum fuerat evolaret, calor solis ceram liquefecit
intantum quod alis perditis, in mare decidens expiraret.

	Rei autem veritas talis est: Minos, rex cretensis,
Dedalum et Ycarum in laberintum inclusit; sed regina Pasiphe
ipsos ambos, corruptis pecunia custodibus, relaxavit.  Sed, ut
Ovidius velle videtur, non de laberinto sed de insula advolavit. 
Unde ait:

     <Clausus erat Dedalus pelago>

                        {^Met.~ VIII. 185 (^adapted~)}

qui ait in se licet obstruat Minos terras et undas, tamen celum
patet ibimus illo.  Et licet omnia possideat, non possidet aera
Minos.  Sed quia de tam arduo carcere sive insula exiverunt, ideo
a poetis volasse finguntur.  Allegorice autem nos per Dedalum,
qui fuit homo multum ingeniosus, accipimus ingenium; per filium
vero eius accipimus studium; nam Dedalus ingenium et Ycarus
studium interpretatur.  Studium itaque si ad alta et archana Dei
sive nature se voluerit elevare, frustrabitur; quia ut ait beatus
Bernardus: Scrutator maiestatis a gloria comprimetur.  Et ideo
monet poeta: Mitte archana Dei.  Si autem circa yma nostrum
studium se versare voluerit, et nil de celestibus cogitare,
ignorantia simul et vitio involvetur.  In extremitatibus enim,
secundum philosophos, stant vitia et peccata, sed virtus in medio
perseverat.  Et de hoc intellectu accipe istos versus:

     Ycarei fati memores estote parati
     Iussa paterna pati, medium tenuere beati.

	^DECIMA COMPARATIO.~  Ista comparatio est satis aperta et
nichilominus superius explanata.

	|112-114.~  Exemplificat itaque autor et dicit quod,
quando Ycarus miser perdidit alas, non tantum timuit quantum
ipse, cum super Gerionem in aere tenebroso se vidit.

	|115-117.  Ella sen va notando lenta lenta.~  Ita enim lente
descendebat Gerio et rotabat, quod ipse autor nec rotationem nec
girationem aliqualiter sentiebat; sed quia ventus in faciem sibi
flabat, ideo girationem notavit.  Et etiam sentiens ventum de
subtus expirantem, notavit descensionem.  Ideo ait in textu:

     rota et discende, ma non me n'accorgo
     se non c'al viso et di sotto mi venta.

	|127-129.~  ^UNDECIMA COMPARATIO.~  Ista comparatio est
satis aperta et nichilominus superius explanata {*?*}.

	|136.~  ^DUODECIMA COMPARATIO.~  Ista comparatio est
satis aperta et nichilominus superius explanata {*?*}.


	|Proemio.~  ^Incipit V' cantus prime cantice Comedie.~ 
In isto V+o~ cantu poeta descendit in secundum circulum; in quo
quidem cantu tracta[t] de peccato luxurie, et de pena que magis
luxuriosis competit.  Et incipit secundus circulus ibi: <Cos@i
discesi del cerchio primaio / gi@u nel secondo>.  Et finit ibi:
<Et caddi come corpo morto cade>.

	In isto quinto cantu autor tangit duas historias, unam
antiquam {*vv. 127-128*} et unam modernam {*vv. 73-75*}, quatuor
comparationes {*vv. 29-30; 40-42; 46-49; 82-85*}, et duo
{*^sic~*} notabilia {*vv. 7-8; 100; 103; 121-123*}. 

	|Deductio textus de vulgari in latinum.~

	Postquam in superiori cantu autor de primo circulo
pertractavit, nunc in isto cantu intendit de secundo tractare. 
In quo quidem circulo ponit homines luxuriosos qui a quodam vento
impetuoso continue, sine requie aliqua, moventur et agitantur. 
In introitu autem ipsius circuli dicit se invenisse Minoem
tanquam iudicem et assessorem Inferni; qui quidem Minos culpas
examinat, et examinatas executionibus mandat, quia cuilibet
peccatori, secundum culpas, locum assignat.  Cum autem Dantes in
istum circulum descendisset, ait ad eum Minos: <O tu qui venis ad
istud hospitium dolorosum, respice qualiter intras, et cuius
auxilio tu confidis.  Caveas bene ne te ingressus amplitudo
decipiat>.  Tunc Virgilius: <Quare tantum clamitas>, inquit, <Ne
impedias suum fatale iter>.  Quasi dicat: A fato est sibi
concessum, idest a voluntate divina (quia quod pagani vocant
fatum, christiani divinam asserunt voluntatem) ut ante mortem
secreta videat inferorum.  Ideo ait in textu: <vuolsi cos@i col@a
dove si puote / ci@o ke si vuole, et pi@u non dimandare>. 
Assignata autem causa propter quam possunt secure descendere, per
istum circulum iter arripiunt, semper ad infima descendendo.  Et
cum sic ambo descenderent, dicit autor venisse ad locum omni luce
privatum et omni tempestate repletum.  In tali vero loco sic
obscuro, sic tempestuoso, dicit carnales homines habitare, qui
continue pre doloribus strident, plorant, lamentantur, et divinam
virtutem blasphemant.  Dicit etiam quod catervatim per illum
aerem caliginosum, quemadmodum sturni a vento volvuntur et
agitantur; et sicut grues in isto mundo de se faciunt longas
rigas per aerem eiulando, sic ille anime vadunt per illum
infernalem aerem semper flendo.  Quarum volatum et conditionem
dum Dantes attente consideraret, ait ad Virgilium: <O magister,
que sunt ille gentes que in isto nigro aere castigantur?>  Et
Virgilius ait ad eum: <Prima illorum de quibus nova vis scire
fuit imperatrix multarum linguarum, que sic ad vitium luxurie
fuit fracta, quod fecit in suis legibus licitum quicquid libet>. 
Que autem sit ista, habetur in textu ibi: <Ell'@e Semiramis, di
cui si legge>.  Cuius conditionem et aliorum sequentium ponam cum
ad lictere expositionem accedam.  Cum vero sic illas animas
volantes respiceret, vidit ibi duas singulari societate
coniunctas; quarum fortunam scire volens, ait magistro suo: <O
poeta, libenter loquerer illis duobus qui sic insimul vadunt>. 
Et poeta ait ad eum: <Respice quod quando erunt magis prope nos,
tunc eos exora ut, propter amorem qui eos exagitat atque ducit,
ad nos veniant locuturi>.  Dantes autem, statim quod vidit locum
et tempus secundum preceptum sui magistri, illos benigne rogavit,
ut secum loqui aliquantulum dignarentur.  Tunc ille anime volatu
celerrimo ad eum descendunt, cum eo dulciter fabulantur, et eorum
conditionem atque fortunam suspiriis explicant atque verbis.  Ad
quorum verba tanta compassione motus est Dantes, quod defecit
tanquam si moreretur; et tandem cecidit sicut mortuum corpus
cadit.  Ideo ait ipse in textu: <Et caddi come corpo morto cade>. 

	|1-3.  Cos@i discesi del cerchio primaio / gi@u nel
secondo.~  Semper autor de uno circulo descendit in alium
quousque pertingat ad centrum.  Quia primus circulus cingit
secundum, et secundus tertium, et tertius quartum, et sic de
singulis; semper minuitur atque stringitur locus.  Et quamvis
iste circulus secundus sit minor primo, non tamen habet minorem
penam, immo maiorem: quia quanto magis descenditur, tanto maior
pena sentitur.  Ideo sequitur: <ma tanto pi@u dolor, che punge a
guaio>.

	|4.  Stavi Min@os orribilmente, et ringhia~: Minos ponitur
hic tanquam iudex Inferni, qui habet omnes culpas examinare et
singulis culpis loca debita assignare.  Unde versus: Cognitor est
veri Minos adigitque fateri.  Et Virgilius, VI ^Eneydorum~:

     Quesitor Minos urnam movet; ille silentum
     Conciliumque vocat vitasque et crimina discit.

                        {^Aeneid~ VI. 432-433}

	Statius etiam VI ^Thebaidos~ istum Minoem ponit iudicem
inferorum dicens:

     Forte sedens media regni infelicis in arce
     Dux Herebi populus poscebat crimina vite,
     Nil hominum miserans iratusque omnibus umbris.

                        {Actually ^Theb.~ VIII. 21-23}

	Iste Minos nil aliud est nisi divina examinatio et
sententie iudicialis executio.  Sed quare iste autor et etiam
alii poete divinam examinationem et iudicialis iustitie
sententiam potius Minoi quam alicui alii attribuunt poetando? 
Respondeo: Minos, rex Cretensis, fuit filius Iovis ex Europa. 
Iupiter autem a paganis pro summo deo adorabatur et colebatur.  A
Deo autem procedit summa iustitia, et ideo pagani summam
iustitiam aput inferos attribuunt ipsi filio Iovis.  Preterea,
Minos fuit rex iustissimus aput paganos et qui primus in mundo
aput ipsos paganos leges et iudicia ordinavit.  Septem nanque
fuerunt homines excellentissimi qui suis gentibus primo iura
finxerunt.  Primus fuit Moyses, qui primus hebraico populo
divinas leges sacris licteris explicuit.  Secundus fuit Minos,
qui primus Cretensibus tempore paganorum iura finxit.  Tertius
fuit Foroneus, qui primus Grecis leges iudiciaque constituit. 
Quartus fuit Mercurius, qui primus leges Egyptiis tradidit. 
Quintus fuit Solon, qui primus leges Atheniensibus ministravit. 
Sextus fuit Ligurgus, qui primus Lacedemonis iura ex Apolinis
autoritate confinxit.  Septimus vero fuit Numma Pompilius, qui
Romulo successit in regno, quique primus leges Romanis dedit. 
Cum itaque Minos et fuerit filius Iovis et fuerit iustissimus
homo, et legem et iustitiam ordinaverit, merito iudex aput
inferos ordinatur.  Quante autem iustitie fuerit, patet per
Ovidium, VII et VIII libro ^Methamorphoseos.~  Septimo enim libro
ponit ipse Ovidius quod Minos filium suum Androgeum magistris
Atheniensibus tradidit erudiendum.  Qui Androgeus in brevi non
solum discipulos, sed etiam magistros, arte et sapientia
superavit.  Unde, ei invidentes, magistri Athenienses de summa
turri arcis Minerve ipsum precipitaverunt.  Propter quod scelus
motus, ipse Minos cum exercitu valido Athenas obsedit, ipsam
cepit, et tali pena punivit quod annis singulis Athenienses
mitterent Minotauro septem pueros pro tributo.  Unde Ovidius:
<Bella parat Minos... Androgeique necem iustis ulciscitur armis>
{^Met.~ VII. 456, 458}.  Octavo etiam libro {^Met.~ VIII. 8 ff.}
ponit ipse Ovidius quod Minos quandam civitatem que vocabatur
Alchatoe obsedit.  In hac autem civitate quidam rex regnabat
nomine Nisus, qui Nisus habebat in capite quendam crinem aureum,
scilicet ut fabule ponunt, de quo crine fatatum erat quod quamdiu
haberet illum, haberet et regnum.  Ovidius: <Crinis inherebat
magni fiducia regni> {^Met.~ VIII. 10}.  Habebat autem iste Nisus
unam filiam que vocabatur Silla.  Hec puella quandam turrim dum
ascendisset, et regem Minoem in exercitu conspexisset, eius
statim pulcritudine capta fuit, et ipsius amoris iaculo
mirabiliter vulnerata, et secum colloquens ait {^Met.~ VIII.
51-52, 84-88, 90-98 (^adapted~)}: O ego tunc felix si pennis
lapsa per auras Gnosiaci possem castris insistere regis.  Tandem
thalamos taciturna paternos intrat et (heu facinus!) fatali crine
parentem nata suum spoliat, predaque potita nephanda fert secum
spolium sceleris, progressaque porta, pervenit ad regem, quem sic
alloquitur ipsa: Suasit amor facinus: proles ego regia Nisi Silla
tibi trado patriamque meosque penates.  Premia nulla peto nisi
te: cape pignus amoris purpureum crinem, nec me nunc tradere
crinem, sed patrium tibi crede caput.  Scelerataque dextra munera
porrexit; Minos porrecta refugit turbatusque novi respondit
ymagine facti.  Dii te summoveant o nostri infamia secli.  Orbe
suo, tellusque tibi celumque negetur.  Et his dictis Minos ab
obsidione recessit.  Tanto enim stupore et dolore constrictus
fuit iustissimus iste rex, viso capite Nisi, quod filia
sceleratis manibus amputarat, quod statim ad propria remeavit. 
Itaque cum iste iustissimus paganus fuerit, merito ab omnibus
poetis iudex ponitur inferorum.

	|7-8.~  ^PRIMUM NOTABILE.~  In hoc notabili declaratur
quod divine cognitioni sive nostre conscientie, quorum typum
tenet Minos, nichil occultare valemus.

	|11.  Cingesi con la coda tante volte.~  Per caudam cum
qua se cingit in iudicando Minos, accipere debemus intentionem
cuiuslibet peccatoris, quia per solam intentionem, et non per
operationem, punit divina iustitia peccatorem.  Nam, secundum
Aristotilem, si duo homines carnaliter peccant, unus propter
concupiscentiam, alter vero propter avaritiam, primus censendus
est luxuriosus, sed secundus avarus.  Unde beatus Ambrosius:
Intentio tua operi tuo nomen inponit.

	|20.  Non t'inganni l'ampiezza de l'entrare.~  Secundum
enim Evangelium, lata est via que ducit ad perditionem.  Et
Ovidius, ubi loquitur de isto descensu ad inferos, ait:

     Mille capax aditus, et apertas undique portas,
     Urbs Ditis habet.

                        {^Met.~ IV. 439-440}

Virgilius etiam libro ^Eneydorum~: Facilis, inquit, descensus
Averni {^Aeneid~ VI. 126; text has ^Averno~}.

	|28.  I' venni in luogo d'ogni luce muto.~  Hic incipit
autor penas hominum carnalium designare.  Quam quidem penam
distinguit tripliciter: Primo enim ponit quod omni luce carent,
ibi: <I' venni in luogo d'ogni luce muto>, etc.

	|29-30.~  ^PRIMA COMPARATIO.~  Istam similitudinem sic
expone tu Lucane, qui multotiens parambulas semitas maris.  Iste
enim locus, in quo carnales homines cruciantur, caret omni luce,
ibique homines mugiunt pre dolore, quemadmodum mugit mare tempore
tenebroso, quando scilicet ventis contrariis agitatur.

	|31-32.~  Secundo ponit quod a vento tempestuoso continue
agitantur et commoventur. 

	|34-36.~   Tertio ponit quod strident, plorant,
lamentantur, et virtutem divinam blasphemant.  Et nota quod iste
tres pene tribus operationibus co[r]respondent, quibus luxuriosi
pleni fuerunt in mundo.  Primo enim omni luce rationis privantur. 
Unde Philosophus in libro ^Ethycorum~ ait quod in actibus
venereis impossibile est aliquid intelligere.  Et poeta:

     Quid deceat vel non, non videt ullus amans.

                        {Ovid, ^Heroides~ 4. 154}

Secundo, moventur luxuriosi in hoc mundo omni vento tentationis
quia animus eorum semper est in continuo motu et continua
tempestate.  Unde eis competit illud Isaie: Cor impii quasi mare
fervens quod quiescere non potest {^Isaias~ 57.20}.  Tertio,
carnales homines in hac vita semper gaudia carnis querunt, et
ideo in Inferno contraria patiuntur.  Et licet omnes peccatores
peccando dicantur blasphemare nomen Dominicum, spetialiter
luxuriosi, humanam naturam corrumpendo Deum blasphemare dicuntur. 
Unde beatus Paulus apostolus de hominibus carnalibus: Per vos
nomen Domini blasphematur inter gentes {^Ad Romanos~ 2.24}. 
Ideo in textu ait autor: <bestemmian quivi la virt@u divina>.

	|37.  Intesi c'a cos@i fatto tormento,~ etc.  Hic autor de
peccatis mortalibus incipit pertractare, quia propter peccata
solum mortalia, homo eternaliter condemnatur.  Et primo incipit a
luxuria, que est primum peccatum descendendo, sed ultimum
ascendendo.  Sed antequam ad ipsam luxuriam veniamus, duo
breviter sunt videnda: Et primo, quid sit peccatum; secundo,
quare sunt septem peccata capitalia et non plura vel pauciora. 
Circa primum nota quod peccatum habet tres diffinitiones: Prima
est beati Augustini in libro ^De Natura Boni~ et in libro ^Unde
Malum~; et est talis: <Peccatum est aversio a bono incommutabili,
et conversio ad bonum commutabile>.  Et hec diffinitio data est
secundum quod peccatum est in voluntate.  Secunda diffinitio est
beati Ambrosii, sic dicentis: <Peccatum est prevaricatio legis
divine et celestium inobedientia mandatorum>.  Hec diffinitio
tangit peccatum prout est in voluntate et opere.  Tertia
diffinitio est beati Augustini, ^Contra Faustum~; ait enim sic:
<Peccatum est omne dictum, vel factum, vel concupitum, contra
legem Dei>.  Et hec diffinitio tangit omnem illam materiam in
qua, vel contra quam, peccamus.  Et dicitur peccatum quasi <ad
penam aptum>, ut dicit Haymo super Ysaiam.  Circa secundum nota
quod peccata criminalia sive capitalia, a quibus omnia alia
derivantur, sunt VII, iuxta septenarium quod in homine reperitur. 
Homo enim componitur ex anima et corpore; sed nos videmus quod in
anima sunt tres potentie, et in corpore quatuor elementa.  Iuxta
igitur istud septenarium sunt VII peccata capitalia, que ab isto
hominis septenario derivantur.  Tria pertinent ad animam, et
quatuor ad corpus; quorum primum est superbia, incipiendo a
gravioribus.  Et est superbia deformitas sive corruptio potentie
rationalis, sive obcecatio intellectus.  Unde Apostolus, Ad
Romanos I+o~: Obscuratum est insipiens cor eorum {cf. ^Ad
Romanos~ 1.21}.  Et Ad Ephesios IIII+o~: Tenebris obscuratum
habentes intellectum {cf. ^Ad Ephesios~ 4.18}.  Quod autem
superbia sit excecatio rationis, patet per beatum Gregorium:
Tumor, inquit, mentis est obstaculum veritatis.  Et beatus
Augustinus, VII libro ^Confessionum~: Tumore mentis mee Domine,
separabar a te et nimis inflata facies mea claudebat oculos meos
{cf. ^Confessionum~ VII. 7}.  Hec potentia data est anime ad Deum
cognoscendum, sed cum obcecata fuerit, Deum videre non potest. 
Secundum peccatum est invidia, que est deformitas sive corruptio
potentie concupiscibilis, que potentia data est anime propter
bonum appetendum, secundum Augustinum, et Boetium in libro ^De
Consolatione~ {^De Cons. Phil.~ 3. Pr. 2. 14}: Insita est,
inquit, mentibus nostris naturaliter veri boni cupiditas, sed ad
devia falsus error adducit.  Cum ergo amor boni sit in potentia
concupiscibili, odium boni, quod est invidia, erit in ipsa eadem
potentia, quia opposita sunt in eadem, ut dicit Phylosophus.  Et
est invidia prima ex superbie filiabus, quia ex eo quod aliquis
appetit aliquid sibi singulariter, hoc idem invidet alii, ut
dicit beatus Gregorius.  Tertium peccatum est ira, que est
deformitas sive corruptio potentie irascibilis, que potentia data
est anime ad vitia detestanda, non virtutes.  Ex ira nascitur
turbatio mentis, que triplex est: Prima, cum quis irascitur vel
turbatur contra vitia, et hec perturbatio est meritoria;
Psalmista: Zelavi super iniquos, pacem peccatorum videns {^Ps.~
4.5}.  Hec perturbatio non solum conceditur, sed precipitur. 
Psalmista: Irascimini et nolite peccare; idest, cum sic
irascibimini, non peccabitis.  Secunda est cum quis irascitur
subito, sed in ira non perseverat; de qua Apostolus: Sol non
occidat super iracundiam vestram {^Ad Ephesios~ 4.26}.  Ista
subita animi perturbatio est permissa, quia sine subitis motibus
animi presens hec vita non ducitur; quia, ut ait beatus
Ieronimus: Qui nulla animi perturbatione movetur, ut simpliciter
dicam, vel Deus vel lapis est.  Et Tullius, in libro ^De
Amicitia~ {XIII. 48}: Si cadit in sapientem animi dolor, qui
profecto cadit, nisi ex eius animo extirpatam humanitatem
arbitremur, etc.  Et sequitur: Quid enim interest, motu animi
sublato, non dico inter hominem et pecudem, sed inter hominem et
truncum aut saxum?  Tertia vero mentis perturbatio est cum quis
irascitur contra bonum, de qua prima canonica Iohannis primo
{^Ep. Catholica Beati Iohannis prima~ 3.15}: Qui odit fratrem
suum homicida est, vel cum subitus ire motus diu in homine
perseverat, et tunc talis vertitur in odium.  Unde beatus
Bernardus: Odium est ira inveterata.  Hec tria vitia, scilicet
superbia, que deformat in anima vim rationalem, invidia, que
deformat vim concupiscibilem, et ira, que deformat vim
irascibilem, dicuntur vitia spiritualia, que, ut dicit beatus
Gregorius, sunt minoris infamie et maioris culpe.

	Sequuntur peccata carnalia, que sunt quatuor: quorum
primum est accidia, que oritur ab elemento terre; nam ^melon~
Grece, <terra> vel <nigrum> Latine, inde ^melancolici~, <qui
magis sunt accidiosi>.  Et licet accidia peccatum carnale dicatur
quia procedit a corpore, tamen, quia medium est inter tria et
tria, et medium sapit naturam extremorum, ut dicit Philosophus,
dicendum est vitium anime et corporis; quia ut ait beatus
Augustinus: Licet accidiosus nichil operis exterius faciat, tamen
sub cordis sui pondere vehementer desudat.  Unde accidia est
molestia anime et corporis; corrumpit enim utrumque.  Unde
Salomon: Ad tristitiam festinat mors; et iterum: Spiritus tristis
exiccat ossa.  Secundum peccatum est avaritia, que oritur ab
elemento terre, que frigida est et sicca.  Unde senes in quibus
calor et humor naturalis deficit maxime sunt avari.  Unde beatus
Ieronimus: Cum cetera vitia in homine senescant, sola avaritia
iuvenescit.  Tertium peccatum est gula, que oritur ab elemento
ignis et aque.  Ignis enim calidus est et siccus, et fames est
appetitus calidi et sicci, ut dicit Philosophus.  Aqua autem est
frigida et humida, et sitis est appetitus frigidi et humidi, ut
dicit Philosophus.  Quartum peccatum est luxuria, que oritur ab
elemento aeris et aque.  Hec enim duo elementa cum sint media,
magis sunt temperata, et magis sunt de substantia sanguinis de
quo est genitura corporis humanis.  Quod autem luxuria ortum
habeat ab aqua et aere, patet per Divinam Scripturam.  De primo,
Genesis XLIIII {actually ^Gen.~ 49.4}: Ruben effusus est sicut
aqua.  De ii Ecclesiastici 9: Cave ne sanguine tuo labaris in
peccatum {^Ecclesiasticus~ 9.13}.  Et sic patet quare sunt tantum
VII peccata criminalia sive capitalia.

	Cum igitur autor velit de istis VII tractare, incipit a
minori, scilicet a luxuria.  De qua tria breviter sunt videnda:
Primo, quid sit; secundo, que et quot mala ex inde proveniant;
tertio, de spetiebus eius.  Quantum ad primum: Luxuria est, ut
ait beatus Augustinus in libro ^De Civitate Dei,~ libido que est
in genitalibus.  Vel aliter: Luxuria est de immundis
cogitationibus et desideriis descendens lubrica et effrenata
mentis prostitutio.  Quantum ad secundum, nota tria mala que
principaliter facit, que in isto versiculo continentur: Tollit
opes, famam, sensum, viresque libido.  Primo, tollit opes:
Proverbiorum XXVIIII: Qui nutrit scortum perdit substantiam suam
{^Prov.~ 29.3}.  Exemplum de filio prodigo qui luxuriose vivendo
consumpsit suam substantiam, ut habetur Luce 19 {actually ^Lucas~
15.13}: Secundo, tollit famam; nam, ut ait beatus Gregorius:
Luxuria est minoris culpe sed maioris infamie.  Et quia maioris
est infamie, ideo magis fit in occulto; nullum enim peccatum ita
querit latebras sicut istud.  Unde ait Iob: Oculus adulteri
observat caliginem {^Iob~ 24.15}.  Tertio, tollit sensum et
vires; luxuria enim, ut dicit beatus Ysidorus, carnem frangit, et
fractam ducit celerius ad senectam.  Dicunt enim medici quod id
in quo maxima est delectatio est maxima nature consumptio.  Et
ratio huius est: In genitura enim, secundum Philosophum, fit
decisio ex omnibus iuncturis et venis et musculis.  Unde dicit
quidam philosophus quod plus debilitat corpus unus coitus quam
due minutiones; et ratio huius est quia cerebrum perturbat et
minuit.  Nam secundum naturales, semen est sanguis purissimus
descendens a cerebro, qui per colationem venarum albescit.  Unde
illi qui immoderate luxurie deserviunt fatui fiunt, ut patet in
Salomone, qui cum esset senex, stultus factus est, et depravatum
est cor eius per mulieres ut sequeretur deos alienos.  Quantum ad
tertium nota quod V peccata a luxuria oriuntur: Primum est
fornicatio, secundum est adulterium, tertium est defloratio sive
stuprum, quartum est incestus, quintum est peccatum contra
naturam.  Que autem sint ista peccata et unde dicantur, breviter
videamus.  Fornicatio est duplex: alia est enim spiritualis, alia
corporalis.  Spiritualis fornicatio, large sumpta, comprehendit
omne peccatum mortale, ut in Psalmista: Perdidisti omnes qui
fornicantur abs te {^Ps.~ 72.27}.  Stricte vero sumpta est
ydolatria, ut ibi: Fornicati sunt cum diis alienis.  Corporalis
vero fornicatio, large sumpta, est omnis illicitus actus carnis;
stricte vero sumpta, est peccatum quod committit cum soluta
solutus.  Et dicitur fornicatio, quasi <forme necatio>.  Necat
enim animam, que est forma corporis, secundum Philosophum, vel
necat formam, idest pulcritudinem corporis: ^formos~ enim Grece,
Latine <pulcrum>; inde ^formosus~, idest <valde pulcer>.  Unde
sponsa in Canticis: Nigra sum, sed formosa {^Canticum canticorum~
1.4}.  Vel dicitur <fornicatio> a ^fornice~, qui est <arcus
triumphalis>, et solet erigi in victoriis.  Unde Salomon in
Proverbiorum 28 {actually ^Prov.~ 20.26}: Rex sapiens incurvat
super impio fornicem.  Ad cuius similitudinem solent fornicatores
sibi erigere tentoria, ut delectabilius peccent.  Secunda speties
luxurie est adulterium.  Et est adulterium peccatum quod
committitur in alienam uxorem vel in alienum maritum; et dicitur
adulterium quasi <ad alterum ire>, eo quod vir vel uxor dividant
se et vadant ad alios, qui prius erant una caro, ut dicitur
Genesis 2+o~ {^Gen.~ 2.24}: Erunt duo in carne una.  Vel dicitur
adulterium quasi <violatio thori>, quia in isto peccato violatur
thorus et copula maritalis.  Tertia speties dicitur defloratio;
et est defloratio peccatum quod committitur in virginem, et
dicitur defloratio quasi <floris ablatio>, vel <floris
corruptio>.  Tollitur enim vel corrumpitur in isto peccato flos
pudicitie virginalis.  Vel secundum canonones [^sic~] dicitur
stuprum, idest stupor; magnus enim stupor est virginem deflorare,
que quidem reparari non potest.  Unde beatus Ieronimus: Cum
cetera possit Deus, non potest de corrupta facere incorruptam. 
Licet enim Magdalenam glorificaverit, non tamen ei abstulit quin
peccatrix fuerit.  Quarta speties dicitur incestus, et est
incestus peccatum quod committitur in consanguineum vel
consanguineam.  Et dicitur incestus quasi <incista>, ab ^in~ quod
est <contra> et ^cista,~ idest <in cistam>, <prohibitam
introire>.  Quinta speties est peccatum contra naturam, quod
committitur quatuor modis: primo inter masculum et masculum;
secundo inter feminam et feminam; tertio inter masculum et
feminam; quarto inter hominem et bestiam.  Et dicitur contra
naturam, quia in qualibet spetie huius peccati natura impeditur
ne multiplicetur, secundum preceptum Dei: Crescite et
multiplicamini, et replete terram.

	|39.  Che la ragion sommetton al talento.~  Homo enim
carnalis rationem subicit voluntati: qua ratione subiugata, homo,
qui prius erat rationalis, efficitur totus carnalis, idest
bestialis, admodum bestie que carnaliter vivit.

	|40-42.  Et come li stornei.~  In hac parte autor duas
comparationes inducit: in prima quarum exemplificando demonstrat
quomodo anime carnalium a vento impetuoso continue impelluntur;
in secunda vero ponit quomodo ipse anime per illum aerem eiulando
discurrunt.  De prima sic ait:

     Et come li stornei ne portan l'ali
     nel freddo tempo, a schiera larga et piena,
     cos@i quel fiato li spiriti mali

Sturnus est avis modica mira pennarum varietate depicta.  Hec
avis societatem diligit, rostro et pedibus se defendit, gregatim
incedit, et in tanta multitudine tempore hyemis volat quod aerem
et solem obnubilare videtur.  

	^SECUNDA COMPARATIO.~  Ponit hic autor quod, quemadmodum
sturni tempore hiemis in acie larga et plena volitant valde
stricti, ita ille ventus animas carnalium per illum aerem
caliginosum impellit. 

	|46-49.~  De secunda {*comparatione*} vero ait:

     Et come i gru van cantando lor lai,
     faccendo in aer di s$e lunga riga, etc.

Grus de propria voce nomen sumpsit; tali enim voce sonat, ut
dicit Ysidorus {^Etym.~ XII. vii. 4}: Est autem avis magnarum
alarum et fortis volatus, aeris alta petens, ut videat quas velit
pergere regiones, ut dicit Ambrosius in ^Exameron.~  Est autem
avis diligens suam spetiem, et in societate vivens, habens regem,
et ordine licterato volans.  Ductor autem agminis quasi
castigando et arguendo voce ad rectos cogit volatus, et si forte
raucescat, succedit alia grus que officium supplet idem.  Grues
autem voce preconia terram petunt ut quiescant, et cum sederint
ad custodiam sui vigiles ordinant, ut alie securius conquiescant. 
Vigiles autem super unum crus stant erecte, et cum alio pede a
terra suspenso sive elevato lapillum tenent, ut si casu aliquo
dormitarint, per lapsum lapilli excitentur, ut dicit Aristotiles.

	^TERTIA COMPARATIO.~  Vult hic dicere autor quod, sicut
grues ordinate volantes vadunt semper per aerem eiulando, sic
ille anime damnate catervatim a vento impulse sunt in continuo
eiulatu.  Ista comparatio sumpta videtur de V+o~ libro Lucani,
ubi sic ait: <Effingunt varias casu monstrante figuras> {^Phars.~
V. 713}.

	|52-54.~  Ista est Semiramis, uxor Nini regis, qui
Ninivem condidit et a suo nomine appellavit.  Hec civitatem
Babilonie, quam Nembroth edificaverat, ampliavit, murosque urbis
bitumine et cocto latere refecit, ut dicit beatus Ysidorus XV
libro ^Ethymologiarum~ {^Etym.~ XV. i. 4}.  Hoc idem asserit
Ovidius ubi loquitur de Babillonia, quarto ^Methamorphoseos~
libro {^Met.~ IV. 58}, dicens: Coctilibus muris cinxit Semiramis
urbem.  Hec regina, ut dicit magister in istoriis scolasticis,
primo bracas et usum bracarum adinvenit {Petrus Comestor,
^Historia Scholastica~, ^Liber Genesis~, cap. XXXVI (^Pat. Lat.~,
vol. 198, p. 1087)}.  Tante autem incontinentie fuit, quod mortuo
Nino viro suo, filium quem de eo suscepit in virum accepit.  Sed,
ut suam posset libidinem paliare, fecit in Babilonia leges, ut
omnis mulier que vellet, filium posset accipere in maritum.  

	|55-56.~  Ideo dicit autor:

     A vitio di luxuria fu s@i rotta,
     che licito f$e illibito in sua legge, etc.

Orosius etiam hoc asserit libro primo {Orosius, ^Hist.~ I. 4} sic
dicens: Semiramis, libidine ardens, sanguinem sitiens, cum omnes
quos concubitu oblectasset occideret, tandem filio nupsit
flagitiose concepto, et privatam ignominiam publico scelere
obtexit.  Precepit enim ut inter parentes et filios, nulla delata
reverentia nature de coniugiis appetendis, cui libitum esset
liberum fieret.  Hucusque Orosius.  Tandem ab eodem filio quem
flagitiose in virum accepit interfecta est, postquam XLII annis
regnaverat, ut ait Iustinus libro primo {^Historiarum
Philippicarum~ I. 2}.  Et quamvis fuerit sic luxuriosa et
scelerata, fuit nichilominus in armis mirabiliter bellicosa.  Ait
nanque Valerius libro 9, capitulo de ira {^De fact. et dict.~ IX.
iii. Ext. 4 (^adapted~)} quod ipsa Semiramis Assiryorum regina,
cum ei circa cultum capitis sui occupate nuntiatum esset
Babiloniam defecisse, altera parte crinium adhuc soluta protinus
ad eam expugnandam cucurrit; nec prius decorem capillorum in
ordinem quam totam urbem in potestatem suam redegit.  Quocirca
statua eius Babilonie posita est illo habitu, quo ad ulctionem
exigendam precipiti celeritate tetendit.

	|61.  L'altr'@e colei che s'ancise amorosa.~  Ista fuit
Dido, filia Beli, non illius Beli qui fuit pater Nini regis, sed
alterius Beli, illius scilicet qui fuit filius Agenoris.  Hec
Dido habuit fratrem regem, nomine Pigmalionem, qui dedit eam in
uxorem Sicheo regi Tyri.  Sed postquam Pigmalion interfecit
cognatum suum, cupiditate potiundi regni, ad admonitionem viri
sui qui sibi in somnis apparuit, accepit Cyneres sui viri et
thesaurum incomparabilem et cum multitudine puerorum suorum in
Affricam transmeavit, ibique urbem Cartaginem condidit. 
Applicantem autem Eneam ad litora sua benigne recepit, ipsumque
in virum accepit, et eius amore vulnerata, quia Eneas
contradicente Didone recessit, se propriis manibus interfecit, ut
libro quarto ^Eneydorum~ scribit Virgilius {^Aeneid~ IV. 642}. 
Sed beatus Ieronimus in primo libro ^Contra Iovinianum~
{^Adversus Iovinianum~, Lib. I. 43 (^Pat. Lat.~ vol. 23, p. 286)}
dicit quod Dido se interfecit amore casto et non amore polluto. 
Ait enim sic: Dido soror Pigmalionis multo auri et argenti
pondere congregato, Affricam navigavit, ibique urbem Cartaginem
condidit.  Et cum a Iarba rege Libie, in coniugium peteretur,
paulisper distulit nuptias donec conderet civitatem.  Que non
multo post extracta in memoriam mariti quondam Sichei, pira
maluit ardere quam nubere.  Casta mulier Cartaginem condidit, et
rursum eadem urbs in castitatis laude finita est.  Nam Astrubalis
uxor capta et incensa urbe cum se cerneret a Romanis esset
capiendam, apprehensis ex utroque latere parvulis filiis, in
subiectum domus sue devolavit incendium.  Hucusque Ieronimus.

	|62.~  Et ruppe fede al cener di Sicheo.~  Ista Dido
voverat cineribus viri sui nunquam cognoscere secundum virum. 
Sed postquam Eneam recepit hospitio et ipsum suo copulavit
coniugio, ut vult ipse Virgilius et Ovidius, fidem rupit quam
promiserat viro suo.  Ideo autor, sequens opinionem Virgilii,
ait: <et ruppe fede al cener di Sicheo>.  Unde Virgilius, quarto
^Eneydorum~ {^Aeneid~ IV. 552}:

     Non servata fides cineri promissa Sichei 
                        {text has ^Sicheo~}.

	|63.  L'altra @e Cleopatra luxuriosa.~  Cleopatra, ut in
Sacra Pagina invenitur, fuit regina Egypti, quam Ptholomeus
frater eius in uxorem accepit, ut scribit Valerius libro 9,
capitulo de luxuria {^De fact. et dict.~ IX. i. 5}, dicens: Quid
huius Ptholomei nequitia nequius?  Sororem enim suam natu maiorem
comuni fratri nuptam sibi nubere coegit.  Postea deinde filia
eius per vim strupata filiam ipsam dimisit, ut vacuum locum
nuptiis puelle faceret.  Huic enim Cleopatre Ptholomeus frater
eius atque maritus communem filium nomine Menephiten membratim
dilaceratum obtulit tanquam munus, ut scribit idem Valerius eodem
libro, capitulo de crudelitate {^De fact. et dict.~ IX. ii. 5},
dicens: Iterum Ptholomeus emergit paulo ante libidinose amentie
teterrimum exemplum.  Idem est inter precipua crudelitas indicia
referendus.  Quid enim hoc facto truculentius? filium suum nomine
Menephiten quem ex Cleopatra, eadem sorore et uxore, sustulerat,
liberalis forme, optime spei puerum, in conspectu suo occidi
iussit; protinusque caput eius et pedes precisos et manus in
cistam clamide opertos pro munere natalitio matri misit, perinde
quasi ipse cladis, quam illi inferebat, expers, ac non
infelicior, quod in omni orbitate Cleopatram miserabilem cunctis,
se invisum reddiderat.  Adeo ceco furore summa quoque effervescit
crudelitas, cui monumentum ex se ipsa reperit: nam cum
animadvertit quanto suo odio patria teneretur, timori remedium
scelere petivit quoque tutius plebe trucidata regnaret, frequens
iuventute gymnasium armis et igni circundedit, omnesque, qui in
eo erant, partim ferro et partim flamma necavit.  Hucusque
Valerius.  Re vera ista fuit crudelissima et luxuriosissima
omnium feminarum.  Omnes enim Romanos principes Egyptum
intrantes, ad sui luxuriam provocabat, et hoc non solum propter
suam concupiscentiam explendam, sed etiam quia mortem orientalium
moliebatur regum ut ipsis mortuis ipsa sola cum Romanorum favore
regnaret.  Divum siquidem Iulium Cesarem, dum Egyptum intraret,
ad sui concupiscentiam intantum Cleopatra inflammavit, quod illud
proverbium ore divino promebat, sicut legitur in Policrate: In
bello corpora gladiis, in pace voluptatibus vulnerantur.  Et
subitur ibidem: Senserat gentium triumphator voluptatem nullo
alio modo tam facile superari posse quam fuga, eo quod ipsum qui
gentes domuerat, venereis nexibus innodavit Cleopatra mulier
impudica.  Tandem Cesar Augustus intrans Egyptum, dum ipsa ornatu
impudico ei obviam veniens ipsum sua pulcritudine inflammare ad
luxuriam conaretur, ipsam despexit.  Qua propter, videns se ipsam
ab Augusto contemptam, mortem voluntariam ipsa subivit, ut
dicetur infra in tertia cantica, cantu VI.

	|64.  Helena vidi.~  Helena pulcherrima mulierum fuit
regina Grecorum.  Fuit enim uxor regis Menelay, fratris scilicet
regis Agamenonis.  Hanc Helenam propter incomparabilem
pulcritudinem suam, rapuit Theseus dux Athenarum, sed fratres
eius Castor et Pollux rapta matre Thesei Elenam rehabuerunt. 
Deinde capta est a Paride, filio Priami regis Troyanorum.  Quod
autem duabus vicibus rapta sit, patet per illud Pictagore, sicut
scribit Ovidius in libro ^Methamorphoseos~, dicens:

     Cum Helena in speculo rugas aspexit aniles
     flevit, et secum cur sit bis rapta requirit.

                        {^Met.~ XV. 232-233 (^adapted~)}

	Hec autem secunda captio fuit causa troyane
destructionis, sicut per prophetiam Cassandre et per evidentiam
facti patet.  Cassandra enim, filia regis Priami et soror ipsius
Paridis, habens scientiam futurorum, predixit quod si Elena
regina Grecorum Troyam duceretur a Paride, esset destructio
omnium Troyanorum.  Sicut inducit Ovidius in libro ^Epistularum~
ipsam Cassandram loquentem ad Oenonem dicens:

     Quid facis Oenone, quid harene semina mandas?
     Non profecturis litora bobus aras?
     Graia iuvenca venit, que te patriamque domumque
     Perdat! io prohibe! graia iuvenca venit!
     Heu quantum Phrigii sanguinis illa vehit.

                        {^Heroides~ V. 115-120}

	Facti vero evidentia manifestat quod Agamenon omnes
Grecorum principes ad colloquium advocavit, et exposita captione
cognate, omnes coniurant unanimiter contra Troyam.  Et cum
auxilio totius Asie atque Europe, ipse Agamenon civitatem
Troyanam X annis obsedit, sicut scribit Dares Phrigius in ystoria
{^Br.~ hystoriis} Troyanorum atque Grecorum.  Hoc etiam asserit
beatus Ieronimus, ^Contra Iovinianum~ libro I, sic dicens:
Propter unius muliercule raptum Europe atque Asie decennalia
bella consurgunt.  Tandem completis X annis Greci Troyam
ceperunt, Helenam rehabuerunt, et civitatem combusserunt.  Ideo
ait autor in textu: <Helena vidi, per cui tanto reo tempo si
volse>.

	|65.  Et vidi 'l grande Acchille.~  Quia plures fuerunt
qui hoc nomine sunt vocati, ideo ait autor: <vidi 'l grande
Acchille>.  Iste est enim ille magnus Achiles qui pro maiori parte
Troyanorum bellicosos iuvenes obtruncavit, et spetialiter, ut
scribit Dares Phrigius, Hectorem fortissimum Troyanorum omnium
prelio singulari devicit, et cum ipsius Hectoris balteo ipsum
Hectorem circa muros troyanos vidente Priamo patre traxit.  De
isto siquidem baltheo unum maximum infortunium scribitur a
poetis.  Dicunt enim quod cum Hector et Aiax uno die ad
colloquium convenissent, sibi tantum mutuo placuerunt quod
militare munus unus alteri est largitus.  Aiax enim suum baltheum
Hectori, et Hector suum ensem donavit Aiaci, quod utrique
infortunium cessit huiusmodi infortunata largitio.  Nam Hector
tractus est ipsius Ayacis baltheo ab Achille.  Et Aiax furia
ductus ense Hectoris se peremit.  De qua furia 13
^Methamorphoseos~ scribit Ovidius.

     Hectora qui solus, qui ferrum ignemque Iovemque
     Sustinuit totiens, unam non sustinet iram,
     Invictumque virum dicit dolor, arripit ensem
     Et meus hic certe est! an et hunc sibi poscit Ulixes?
     Hoc, ait, utendum est in me michi, quique cruore
     Sepe Frigum maduit, domini nunc cede madebit,
     Ne quisquam Aiacem possit superare nisi Aiax.
     Dixit et in pectus tum demum vulnera passum,
     Qua patuit ferro, letalem condidit ensem,
     Ne valuere manus infixum educere ferrum.

                        {^Met.~ XIII. 384-393}

	Videns autem Hecuba suum primogenitum filium, qui erat
lux et gloria Troyanorum, ab Accille peremptum, femineo cogitatu
ipsum Achillem Polixene amore languentem ad colloquium
convocavit, promittens sibi dare ipsam Polixenam in uxorem, si a
troyana vellet obsidione recedere.  Accilles autem, quia amore
ipsius Polixene tenebatur, in quodam templo Apolinis prope muros
urbis ad colloquium cum regina convenit, quem Paris, instructus a
matre, sagitta peremit.  Ideo ait autor in textu: <che con amore
al fine combatteo>.  Nam amore ipsius Polixene pacem cum Troyanis
Grecorum exercitui suadebat, bellare vetabat, et se a preliis
abstinebat.  Sed cum uno die Hector totum Grecorum exercitum
trucidaret, Achilles, rogatus a principibus, bellum intravit et
Hectorem interfecit.  Unde Hecuba sub amoris pretextu ipsum
Achillem, ut dictum est, morte insidiosa peremit.  Sed postea
capta Troya, Pyrrus, ipsius Achillis filius, ipsam Polyxenam
supra patris tumulum immolavit, ut habetur infra, cantu [XXX].

	|67.  Vidi Pari.~  Iste Paris fuit binomius, nam vocatus
est Paris et Alexander.  Iste enim fuit Priami regis filius et
Hecube regine troyane, de quo Paride unam mirabilem fabulam
composuerunt antiqui poete.  Sed re vera, si ipsa fabula
allegorice exponatur, non fabula a poetis ficta sive composita,
sed vera prophetia sive parabula a sanctis prophetis conscripta
et a Sancto Spiritu inspirata reputabitur a lectore.  Dicunt
enim, immo fingunt poete, quod dum ipse Paris esset in Yda
troyana et solus esset in camera sua, fuit sibi proiectum unum
pomum aureum incomparabiliter pretiosum.  Quo proiecto, tres dee
mirabiliter pulcre ad ipsum Paridem de celo venerunt: Iuno
scilicet, et Venus, atque Minerva; unaqueque ipsum rogando ut
ipsum pomum sibi liberaliter condonaret, et si hoc liberaliter
faceret, quelibet eidem Paridi in munere valde munifico
responderet.  Iuno enim ait sibi: <Ego, ut nos{*c*}i, sum dea
divitiarum.  Si istud igitur pomum michi dederis, thesauros
innumerabiles et divitias tibi dabo>.  Post Iunonem Venus
alloquitur Paridem in hoc modum: <Cum amoris dea et colar et
dicar, et a meis sagittis atque vulneribus nullus se possit
abscondere, si michi pomum dederis, dabo tibi in uxorem Helenam,
Grecorum pulcerrimam omnium mulierum>.  Dehinc ait Minerva: <Cum
sim dea sapientie et de capite Iovis nata, si pomum michi
elargiri volueris, dabo tibi sapientiam, qua mediante non solum
terrena sed et celestia, ipsumque etiam Iovem, de cuius capite
nata sum, sine difficultate cognosces>.  Tunc Paris, allectus
pulcritudine Elene et abiecta sapientia atque divitiis, Veneri
pomum dedit.

	Allegoria vero istius {^Br.~ huius} fabule talis est:
Paris enim tenet figuram {^Br.~ signum} cuiuslibet hominis;
quilibet enim homo, quia ad ymaginem et similitudinem Dei factus
est, Paris dicitur, idest <par Deo>.  Pomum autem aureum est
liberum arbitrium, incomparabiliter pretiosum.  De quo thesauro
ait poeta:

     Non bene pro toto libertas venditur auro;
     Non sit alterius qui suus esse potest.

	Per istas vero tres deas accipimus tres vitas in quibus
se occupat universa gentium multitudo.  Nam per Iunonem vitam
activam accipimus, per Minervam vitam contemplativam, per Venerem
autem vitam voluptuosam atque delitiosam.  Per Iunonem dico
accipimus vitam activam, nam Iuno pro dea divitiarum accipitur a
poetis.  Habet enim ipsa bona temporalia congregare, et hoc
secundum paganos.  Secundum vero christianos, vita activa habet
ipsa bona temporalia dispensare.  Per Minervam autem, que est dea
sapientie, et de capite Iovis a Grecis fingitur esse nata,
accipimus vitam contemplativam, qua mediante cognoscimus Deum et
substancias separatas.  Per Venerem vero, matrem cupidinis atque
ioci, vitam voluptuosam accipimus, sive carnalem.  Igitur Paridi
tres iste dee apparent, quelibet suum pomum aureum appetendo, dum
quelibet istarum trium vitarum ad se conatur liberum hominis
arbitrium inclinare.  Et hoc est quod dicitur a Deo ipsi homini
in suo proprio arbitrio constituto: Ecce ignem et aquam apposui
tibi ad quod volueris extende manum tuam {^Ecclesiasticus~
13.17}.  In arbitrio hominis est flectere suum arbitrium sive ad
actum vite active, sive ad actum vite contemplative, sive ad
actum vite voluptuose.  Paris autem, tenens figuram hominis in
libero arbitrio constituti, dat pomum aureum Veneri, dum liberum
flectit arbitrium non ad bene agendum, non ad Deum contemplandum,
sed ad carnalia exercendum.  Et ideo mare transnatat, in Greciam
applicat, et Helenam amat; amatam autem per violentiam rapit, cum
rapta in patriam redit; unde bellum decennale consurgit.

	|Tristano,~ etc.  Iste Tristanus fuit mirabiliter
filocaptus: unde cum ista multitudine hic ab autore ponitur. 
Cuius Tristani gesta non explico, quia sunt omnibus quasi nota;
nam note sunt hystorie que in illo libro leguntur qui vulgo
<Rotunda Tabula> nuncupatur.

	|73-75.~  ^PRIMA HISTORIA.~  In isto quinto cantu autor
tangit duas historias, unam antiquam et unam modernam.  Modernam
tangit {*hic*}.  Antiquam tangit ibi {*comm. ad vv. 127-128*}. 
Ad quorum evidentiam est sciendum quod in Ravenna fuit quidam
nobilis homo qui vocabatur Guido de Polenta, dominus quidem
civitatis Ravenne atque Cervine.  Hic autem Guido habuit filiam
pulcherrimam, nomine Franciscam, quam dedit in uxorem Gianciotto,
filio domini Malateste de Arimino.  Iste autem Gianciottus
habebat unum germanum qui vocabatur Paulus, pulcritudinis multe
venustum, et morum honestate preclarum. Accidit itaque quod
Paulus fuit captus pulcritudine sue cognate, et ipsa {^Br.~
ista}, versa vice, istius Pauli amore fuit mirabiliter vulnerata.  

	|82-85.~  ^QUARTA COMPARATIO.~  Utitur hic autor
similitudine columbarum, que quando audiunt desideria filiorum
piulantium et cibum unde pascantur expectantium, statim volatu
celerrimo descendunt ad eos; tali itaque similitudine et forma
predicti ad vocem Dantis exiverunt de acie ubi est Dido et
venerunt ad eos, cum eis affectuosissime locuturi.

	|97-99.  Siede la terra dove nata fui~ / |su la marina
dove 'l Po discende~ / |per aver pace co' seguaci sui.~  Ista
terra est quedam civitas, in partibus Ytalie sita, que vocatur
Ravenna, caput quidem provincie Romandiole.  Fuit autem
antiquitus civitas famosissima, iuxta quam Padus, Lombardie
fluvius, in mare descendit.  Ideo ait autor:<su la marina dove 'l
Po discende>.  Quod autem sequitur: <per aver pace co' seguaci
sui>, sic construe licteram: Padus ideo descendit in mare ut
pacem habeat cum sequacibus suis, idest cum illis fluminibus que
intrant in eum.  Tunc enim flumina pacem habere dicuntur cum in
mare descendunt, et tunc a suo fluxu et cursu rapido quietantur.

	|100-108.  Amor, c'al cor gentil ratto s'apprende~, /
|prese costui de la bella persona~, etc.  Autor in istis VIIII
rithimis V sententias ponit.  Prima est ista: quod in omni corde
nobili et generoso de levi amor accenditur.  Et quia in omni
corde sic apto accenditur amor, ideo unus istorum, amore cogente,
captus est pulcritudine et venustate istius mulieris, cuius verba
diriguntur ad Dantem.  Ideo ait in textu: <Amor c'al cor gentil
ratto s'apprende>, etc.  Secunda sententia est quod amor nulli
amato parcit quin, versa vicissitudine, diligat se amantem; hoc
scilicet, supposito quod ille qui amatur ad suam notitiam veniat
quod ametur.  Unde infra, in secunda cantica, cantu XXII,
{^Purg.~ XXII. 12} ait autor: <pur che la fiamma sua paresse
fuori>.  Ideo ait hic in textu: <Amor c'a null'amato amar
perdona, / mi prese del costui piacere>.  Tertia sententia est
ista, quod quando amor in corde fortiter radicatur {^Br.~
inducitur}, nunquam hominem derelinquit.  Huic sententie videtur
Seneca concordare qui ait: Amor arbitrii animo summitur, non
ponitur, idest non deponitur.  Quasi dicat: Licet homo ad suum
arbitrium amorem induat, non tamen ad suum arbitrium illum
deponere potest.  Ideo ait in textu: <mi prese del costui piacer
s@i forte / che, come vedi, ancor non m'abandona>.  Quarta
sententia est quod amor carnalis et voluptuosus amantes deducit
ad mortem, et hoc intellige sive ad mortem culpe, iuxta
sententiam Salvatoris in Evangelio dicentis: Qui viderit mulierem
ad concupiscendum eam iam mechanematus est cum ea, sive ad mortem
gehenne, iuxta verbum Apostoli: Neque adulteri regnum Dei
possidebunt; sive ad mortem temporalem, iuxta leges civiles, que
mandant adulteros iudicari; et etiam iuxta istius autoris
sententiam, qui ponit hic istos causa adulterii fuisse peremptos. 
Ideo ait in textu: <Amor condusse noi ad una morte>.  Quinta
sententia est quod quilibet peccator cum suo simili condemnatur,
scilicet luxuriosus cum luxurioso, ut isti duo; gulosus cum
guloso, ut Ciaccus cum gente sua, ut habetur infra; et proditor
cum proditore, sicut iste qui proditorie fratrem germanum
occidit, quem Caym, quando morietur, expectat.  Ideo ait in
textu: <Caym l'attende chi vita ci spense>.

	|Amor c'al cor gentil ratto s'apprende, etc.~  ^SECUNDUM
NOTABILE.~  In hoc notabili demonstratur quod homo generosus et
nobilis absque amore esse non potest.

	|Amor c'a null'amato amar perdona, etc.~  ^TERTIUM
NOTABILE.~  Hic ostenditur quod tanta est vis amoris, quod
quicumque amatur amat vice reciproca se amantem.

	|113-114.  Quanti dolci penseri, quanto disio~ / |men@o
costoro al doloroso passo!~  Vere omnis dulcedo et omnis
delectatio que in actu venereo prelibatur, in amaritudinem
convertitur et dolorem.  Unde Salomon in Proverbiis {^Prov.~
5.3-4 (^adapted~)}: Favus distillans labia meretricis, novissima
autem illius amara quasi absinthium.  Et beatus Ieronimus:
Voluptas presens non satiat, futura cruciat, preterita non
delectat.

	|121-123.  Et ell'a me, nessun magior dolore~ / |che
ricordarsi del tempo felice~ / |ne la miseria~;  Huic sententie
concordat Boetius, secundo libro ^De Consolatione~ {^De Cons.
Phil.~ II. iv. prose}, dicens ad Philosophiam: Hoc est quod
recolentem vehementius quoquit: Nam in omni adversitate fortune
infelicissimum genus infortunii est fuisse felicem.  Et nota quod
non dicit infelix, sed infelicissimum.  Nam, ut ait commentator,
duo sunt genera infortunii, unum continuum, aliud interpollatum. 
Primum scilicet continuum est infelix; secundum vero, scilicet
interpollatum, est infelicissimum, eo quod primum consuetudine
minus nocet.  Unde Seneca ad Serenum de tranquillitate animi ait:
Tolerabilius faciliusque est non acquirere quam amittere. 
Ideoque letiores videbis quos nunquam fortuna respexit, quam quos
deseruit.  Idem ad Hesbiam matrem suam de consolatione filii:
Unum habet assidua infelicitas bonum, quod quos semper vexat
indurat.

	^QUARTUM NOTABILE.~  Lictera plana est et sententia valde
vera. 

	|124-126.  Ma s'a conoscer la prima radice~ / |del nostro
amor tu @ai cotanto affecto~, / |dir@o come colui che piange et
dice.~  Istud videtur sumptum de primo {actually ^Aeneid~ II.
10-12} ^Eneydorum~ libro, ubi Eneas loquitur Didoni:

     Sed si tantus amor casus cognoscere nostros
     Et breviter Troye suppremum audire laborem,
     Quamquam animus meminisse horret luctuque refugit.

	|127-128.~  ^SECUNDA HISTORIA.~  In isto quinto cantu
autor tangit duas historias, unam antiquam et unam modernam. 
Modernam tangit ibi {*comm. ad vv. 73-75*}.  Antiquam tangit
{*hic*}.  Principium vero huius infortunati amoris fuit quod
quadam die, dum causa delectationis legerent de amore
Lancialotti, et quomodo ipse Lancelottus reginam fuit osculatus,
Paulus, toto corpore contremiscens, Franciscam cognatam suam fuit
dulciter osculatus.  Et sic ille liber quem legebant fuit medius
inter eos copulans et concordans, sicut fuerat dominus Galeottus
inter Lancialottum medius et reginam.  Ideo dicitur in textu:
<Galeotto fu il libro et chi lo scrisse>.  Gianciottus autem,
suspitione plenus et stimulo dyabolico concitatus, ipsos ambos,
germanum videlicet et uxorem, propriis manibus interfecit.  Unde
ait in textu: <Amor condusse noi ad una morte>.


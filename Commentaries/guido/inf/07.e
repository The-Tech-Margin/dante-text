	|Proemio.~  ^Incipit VII' cantus prime cantice Comedie.~ 
In isto cantu autor descendit in quartum circulum et incipit
quartus circulus ibi: <Noi discendemo ne la quarta lacca>; et
finit ibi: <Or discendiamo omai a magior pieta>.  Ubi tractat de
peccato avaritie et prodigalitatis, et de pena que prodigis
competit et avaris; que pena est continua revolutio ante et retro
magnorum ponderum et saxorum.

	In isto VII+o~ cantu autor ponit duas comparationes {*vv.
13-15; 22-24*} et duo notabilia {*v. 10; 25*}.

	|Deductio textus de vulgari in latinum.~

	In superiori nanque cantu autor prosecutus est de gulosis
et in fine ponit quod, illo tertio circulo pertractato, venit ad
punctum ubi descenditur; et in illo descensu, hoc est in introitu
quarti circuli, Plutonem invenit, quem vocat maximum inimicum,
supple generis humani.  Ideo ait in textu:

     venimmo al punto dove si digrada:
     quivi trovamo Pluto, il gran nimico.

                        (^Inf.~ VI. 114-115)

Nunc vero in isto VII cantu dicit quod iste Pluto, dum ipse autor
in quartum circulum introiret, ad imperatorem Inferni voce fracta
clamavit dicens: ^Pape Sat@an, pape Sat@an aleph~!  Tunc Virgilius
autorem ne timeret dulciter confortavit dicens: <Non tibi noceat
timor tuus, quia potestas istius, licet sit magna, non tamen
impedimentum prestabit quin istam ripam descendere possis>. 
Postquam vero magister discipulum confortavit, se volvit ad illum
dicens: <Tace, maledicte lupe, et cum tua rabie interius te
consuma; non enim sine causa per nos ad yma descenditur>.  Et
statim respondet tacite questioni: Poterat enim dicere Pluto: De
cuius licentia vos itis ad yma?  Et ille: De licentia certe
illius altissime voluntatis que habitat in illo loco in quo
Michael fecit vindictam de strupo illo superbo; idest primo
angelo qui tunc strupum commisit quando divinam potentiam
affectavit.  Et nota quod in nulla parte Inferni Deus simpliciter
nominatur; et iste est mos omnium poetarum, Deum cum damnatis
nullatenus nominare.  Unde Statius, VIII ^Thebaydos~: Testor
inane chaos -- quid enim iurandus Apollo {^Theb.~ VIII. 100}? 
Audiens autem Pluto rationem quam Virgilius assignavit, ad terram
taliter est prostratus qualiter vela navium fracto mali
gubernaculo prosternuntur, et tunc secure in quartum circulum
descenderunt.  Ubi dicit autor se invenisse maximam gentium
multitudinem, que una contra aliam magna saxa volvebant.  Et
videbatur ipsi autori quod omnes de isto circulo qui erant ad
sinistram suam essent clerici, propter quod ait ad Virgilium:
<Dic michi magister, que gens est ista et si fuerunt clerici
omnes isti quos hic cernimus a sinistra>.  Et Virgilius ad eum
dicit quod omnes fuerunt clerici, peccato quidem duplici
maculati, avaritia scilicet et prodigalitate.  Sed postquam istum
quartum circulum peragrassent, penam avarorum mentaliter
contemplando, et de fortuna que temporalia bona commutat diutius
disputando, ad unum fontem turbidum devenerunt; qui quidem fons
per unum fossatum ad yma descendit, et in quadam planitie
requiescit.  Et tunc ista aqua efficitur quedam palus, in cuius
medio est quedam civitas infernalis que Ditis ab omnibus antiquis
sapientibus nuncupatur.  Sed antequam istam paludem, que Ditis
circuit civitatem, autor intrasset, dicit quod circuerunt
aliquantulum dicte paludis ripam.  Ideo ait in textu:

     Cos@i girammo de la lorda pozza
     grand'arco, tra la ripa secca e 'l mezzo,
     con li occhi volti a chi del fango ingozza.
     Venim'al pi@e d'una torre al da sezzo.

                        (^Inf.~ VII. 127-130.)

	|1.  <Pape Sat@an, pape Sat@an aleppe~!> / ^cominci@o
Pluto.~  In isto circulo in quo peccatum avaritie condemnatur,
autor ponit Plutonem tanquam episcopum avarorum.  Interpretatur
enim Pluto <terra>, sive <divitie>.  Unde beatus Ysidorus, VIII
libro ^Ethymologiarum~ {^Etym.~ VIII. xi. 42} ait: |Pluto~ grece,
latine <Diespiter> vel <^Ditis~ pater>, quem alii Orcum vocant,
quasi receptorem mortium.  Ab antiquis autem poetis presul
vocabatur terrarum.  Et ideo autor sub istius episcopatu ponit et
subicit clericos et laycos prodigos et avaros.  Qui quidem Pluto,
dum vidit ad considerationem sui regni hominem descendere
sapientem, videns suum iter impedire non posse, tria breviter
facit: Nam primo miratur et expavescit; secundo dolet et
contristatur; tertio auxilium maioris implorat.  Quod miratus et
pavore plenus fuerit patet per illud verbum quod protulit,
<Pape>, quod quidem verbum est interiectio admirantis.  Quod
doluerit et contristatus fuerit patet per illud aliud verbum cum
dixit <aleph>.  Aleph enim interiectio est dolentis, que tantum
sonat aput Hebreos quantum ^A~ aput Latinos.  Nam in omni
alfabeto cuiuscunque lingue prima lictera est ^A~, quam Hebrei
dicunt ^aleph~, et Greci ^alpha~, et in omni lingua interiectio
est dolentis.  Quod vero auxilium maioris clamaverit, patet quia
Luciferum imperatorem Inferni in auxilium sui voce fracta
clamavit, cum dixit: <Sath@an, Sath@an>.

	|2.  Con la voce chiocia.~  Nota hic duo pulcra moralia:
Primum est quod, non valens Pluto in suo episcupatu impedire
autorem, autoritatem sui maioris implorat; quemadmodum episcopi
nostri ea que ipsi non possunt ad Dominum Papam significant, quia
ipsi de minoribus et ipse habet de maioribus iudicare.  Secundum
est quod Pluto, dum clamare voluit, non alta voce sed fracta
clamavit.  Et hoc est ad derisionem prelatorum nostrorum qui,
statim quod sunt facti episcopi, dum cantant missas habent voces
debiles atque fractas admodum campane, que dum est fracta non
clare sonat.  Ideo ait in textu: <|con la voce chioccia~>.

	|10.~  ^PRIMUM NOTABILE.~  |Non @e sanza cagion l'andare
al cupo.~  In hoc notabili in fide catholica confirmamur, que
credit et predicat quod nichil in mundo accidit sine causa. 
Nichil enim fit sensibiliter et visibiliter quod non de
invisibili atque intelligibili summi imperatoris aula aut
iubeatur aut permittatur, ut ait Augustinus.

	|13-15.~  ^PRIMA COMPARATIO.~

     Quali dal vento le gonfiate vele
     cagiono avolte, poi che l'arbor fiacca,
     tal cadde a terra la fiera crudele.

	|22-24.  Come fa l'onda l@a sovra Caribdi.~  In mari
nanque Sicilie sunt duo marina pericula, unum quod vocatur
Caribdis, alterum vero Sylla.  Et est Caribdis dicta quasi
<^carinas abdens~>, eo quod gurgitibus occultis naves absorbet et
glutit.  Nam ibi mare voraginosum existit et quasi reflexum in se
et tortuosum, et ideo naves inde transeuntes in se attrait et
deglutit.  Ter in die fluctus eicit et ter sorbet.  Nam aquas
accipit ut evomat, vomit ut sursum eiciat, ut dicit Ysidorus
{^Etym.~ XIII. xviii. 5}.  Et Ovidius: Evomit et potat dira
Caribdis aquas {^Remedia Amoris~ 740 (^adapted~)}.  Unde Caribdis
causatur ex repercussione aquarum ad invicem coeuntium, que tunc
in celum ascendere videntur; dum vero retrocedunt videntur
descendere in abyssum.  Silla enim est ingens saxum in mari
Sicilie eminens, habens multa promuntoria sive capita ad que
collisi fluctus horrendum strepitum faciunt.  Unde fabulose canes
ibi latrare dicuntur.  Ovidius: Silla rapax canibus Siculo
latrare profundo.  Cui naves casu aliquo inpingentes, a naufragio
non evadunt.  Ista autem duo pericula sunt navibus et
navigatoribus inimica, nam dum naute unum vitare cupiunt, in
aliud sepius impelluntur.  Iuxta illud: Incidit in Sillam cupiens
vitare Caribdim.  Exemplificat itaque autor et dicit quod
quemadmodum in Caribdi una aqua cum alia frangitur, sic illa gens
avarorum et prodigorum, dum una contra aliam saxa volvit, ex
percussionibus retrocedit.

	^SECUNDA COMPARATIO.~

     Come fa l'onda l@a sovra Caribdi,
     che si frange con quella in cui s'intoppa,
     cos@i convien che qui la gente riddi.

	|25. Qui vid'i' gente pi@u c'altrove troppa.~  Nota quod
de nullo peccato dicit autor tantam multitudinem in Inferno
vidisse, quantam vidit in isto circulo de multitudine avarorum. 
Et hoc quia, iuxta Prophetam, a maiore usque ad minorem omnes
avaritie student.

	^SECUNDUM NOTABILE.~  |Qui vid'i' gente pi@u c'altrove
troppa.~  Vere nullum peccatum est quod ita repleverit orbem
terrarum sicut est peccatum avaritie et prodigalitatis, quia,
iuxta Prophetam, a maiori usque ad minorem omnes avaritie
student.

	|47.  Piloso al capo papi et cardinali.~  Cum omnes
clerici habeant capita rasa, quare ponit autor quod pape et
cardinales capita pilosa habeant?  Respondeo: Capilli enim, qui
sunt superfluitates corporis, divitias et bona temporalia
prefigurant.  Et quia clerici debent a se avaritiam et amorem
pecunie removere, ideo capita rasa gerunt; et quia clericis
secularibus sunt possessiones concesse, ideo concessum est eis
longiores portare capillos quam religiosis, quibus nichil
conceditur possidere.  Habent igitur omnes clerici capita pilosa,
quia omnes bona temporalia avare desiderant, avare procurant,
avare tenent, avare dispergunt, et avare dimittunt.

	|55.  In eterno verranno a li due cozzi.~  Hic dogmatizat
Virgilius penam Inferni esse eternam, et subdit quod omnes avari
clauso pugillo de sepulcro resurgent.  Unde dicit in textu:
<Questi surgeranno del sepulcro / col pugno chiuso>.  Et hoc quia
avare bona temporalia clauserunt in hac vita, et ideo in alia
vita nichil poterunt de eo quod congregarunt penitus invenire. 
Unde Psalmista: Thesaurizat et ignorat cui congregabit ea, quia
relinquent alienis divitias suas; et sepulcra illorum que sunt
omnino vacua, domus illorum in eternum {^Ps.~ 48.11 (^adapted~)}. 
Et iterum: Nichil invenerunt omnes viri divitiarum in manibus
suis {^Ps.~ 75.6}.

	|57.  Et questi con i crini mozzi.~  Hic tangit clericos
prodigos et avaros qui capitibus rasis in derisionem eorum de
sepulcro in resurrectione generali resurgent: et sic implebitur
illa cominatio quam facit eis Dominus per Prophetam dicens: In
die illa decalvabit Dominus verticem filiarum Syon {^Isaias~
3.17}, idest animas clericorum qui debent super populum cura
solicita vigilare.  Nam Syon specula interpretatur, et signat
ecclesiam, in qua tanquam in specula ponuntur clerici ut super
populum vigilent et ipsum custodiant et defendant.

	|58-59.  Mal dare et mal tener lo mondo pulcro.~  Hic
autor tractat de duobus vitiis sibi invicem oppositis, de
avaritia videlicet et prodigalitate: circa que tria breviter
videamus.  Et primo, utrum ista vitia sint opposita; secundo, de
ipsis vitiis; tertio, quid istorum gravius iudicatur.  Circa
primum sequamur sanctum Thomam doctorem {cf. ^Summa theologica~
II. IIM+ae~, quaest. CXIX, art. 1-3}.  Queritur enim, secundum
eundem, utrum prodigalitas et avaritia opponantur, et videtur
quod non; triplici argumento.  Primum enim tale est: Opposita
enim non possunt esse simul in eodem, sed aliqui sunt simul
prodigi et liberales; ergo prodigalitas non opponitur avaritie. 
Preterea, opposita sunt circa idem; sed avaritia, secundum quod
opponitur liberalitati, est circa passiones quasdam quibus homo
afficitur ad pecuniam; prodigalitas autem non videtur esse circa
aliquas anime passiones; non enim afficitur circa pecunias nec
circa aliquid aliud huius [modi]; non ergo prodigalitas opponitur
avaritie.  Preterea, peccatum principaliter recipit spetiem a
fine; sed prodigalitas semper videtur ordinari ad aliquem finem
illicitum, propter quem bona sua expendit, et precipue propter
voluptates.  Unde et Luce XV dicitur de filio prodigo quod
dissipavit substantiam suam luxuriose vivendo.  Ergo videtur quod
prodigalitas opponatur magis temperantie et insensibilitati quam
avaritie et illiberalitati.  Sed contra est quod Philosophus in
secundo et quarto ^Ethycorum~ ponit, prodigalitatem oppositam
liberalitati et illiberalitati, quam nunc avaritiam dicimus. 
Respondeo dicendum quod in moralibus attenditur oppositio
vitiorum ad invicem et ad virtutem secundum superabundantiam et
defectum diversimode.  Nam in affectione divitiarum avarus
superabundat plus debito eas diligens; prodigus autem deficit
minus debito earum solicitudinem gerens.  Circa exteriora vero,
ad prodigalitatem pertinet excedere quidem in dando, deficere
autem in retinendo et acquirendo; ad avaritiam autem pertinet, e
contrario, deficere quidem in dando, superabundare autem in
accipiendo et retinendo.  Unde patet quod prodigalitas avaritie
opponitur.  Ad primum ergo dicendum quod prodigalitas attenditur
circa passiones pecunie, non sicut abundans in eis, sed sicut
deficiens.  Ad secundum dicendum quod nichil prohibet eidem
inesse opposita secundum diversa; ab illo tamen aliquid magis
denominatur quod est principalius.  Sicut autem in liberalitate,
que medium tenet, precipua est datio, ad quam acceptio et
retentio ordinantur, ita etiam avaritia et prodigalitas precipue
attenduntur secundum dationem.  Unde ille qui superabundat in
dando vocatur prodigus, qui autem deficit in dando, qui tamen non
excedit in accipiendo, ut Philosophus dicit in quarto
^Ethicorum.~  Similiter etiam contingit quod aliquis excedat in
dando, et ex hoc est prodigus, et simul cum hoc excedat in
accipiendo; vel ex quadam necessitate, quia dum superabundant in
dando, deficiunt eis propria bona, unde coguntur indebite
acquirere, quod pertinet ad avaritiam; vel etiam propter animi
inordinationem, dum enim non dant propter bonum, quia, contempta
virtute, non curant undecumque et qualitercumque accipiant.  Et
sic enim secundum istud sunt prodigi et avari.  Ad tertium
dicendum quod prodigus non semper abundat in dando propter
voluptates, circa quas est intemperantia; sed quandoque quidem ex
eo quod taliter est dispositus ut divitias non curet, quandoque
autem propter aliquid aliud, ut frequentius tamen temperantias
declinant.  Tamen, quia ex quo superflue expendunt in aliis,
etiam in rebus voluptuosis expendere non verentur, ad quas magis
inclinat concupiscentia carnis; tunc etiam, quia non delectantur
in bono virtutis, querunt sibi delectationes corporales, et inde
est quod Philosophus dicit in quarto ^Ethycorum~, quod multi
prodigorum fiunt intemperati.

	Circa secundum, primo videamus de avaritia, secundo de
prodigalitate.  Circa vero avaritiam tria summarie videamus:
primo, ipsius diffinitionem; secundo, ipsius dannificationem;
tertio, ipsius parturitionem.  Quantum ad primum, taliter
avaritia diffinitur: Est enim avaritia, secundum Augustinum ^De
Civitate Dei~, immoderata libido habendi.  Secundum vero
theologos, avaritia est multa perquirere et superflua pauperibus
non erogare.  Secundum autem Philosophum, avaritia est glorie
sive quarumlibet rerum insatiabilis et inhonesta cupido.  Et
dicitur <avarus> quasi <eris>, vel <auri cupidus>.  Non est enim
avaritia auri vitium, sed hominis perverse amantis illud, ut XIII
^De Civitate Dei~ {actually ^De Civ. Dei~ XII. viii} dicit
Augustinus.  Vel avaritia dicitur ab ^a~ quod est <sine>, et
^varex~, quod est nervus in poplite, qui succisus facit
claudicare; et avaritia facit hominem claudum ad celestia et
curvum ad terrena: ^Abacuch~ tertio {cf. ^Prophetia Habacuc~
3.6}.  Incurvati sunt colles mundi, idest divites, superbi ab
itineribus eternitatis eius, quia non procedunt ad ullas divitias
future beatitudinis.  Quantum vero ad secundum, nota quod
avaritia iniuriatur Deo, ledit suum subiectum, et defraudat
proximum.  Iniuriatur enim Deo, quia aufert ei summum amorem,
debitum honorem, et divinam ordinationem.  Primo, aufert sibi
summum amorem, qui sibi debetur a creatura rationali, quia cum
Deus sit summe bonus, summe est ab homine diligendus; bonitas
quidem est causa amoris summi, et summa bonitas est causa summi
amoris.  Ideo Deus summe diligendus est.  Unde ^Mathei~ XXII
precipitur: Diliges Dominum Deum tuum ex tota anima tua et ex
tota mente tua {^Matthaeus~ 22.37}.  Quam autoritatem sic exponit
Augustinus: Ex tota anima, idest ex tota voluntate, sine
contradictione; ex tota mente, idest ex tota memoria sine
oblivione.  Hec omnia aufert avarus Deo et convertit in terram:
ideo in celo nullum habet premium.  Ieronimus: Rogo quo pudore
mercedem laboris vel obsequii speret in celo cui in terra orta
fuit solicitudo.  Secundo, aufert Deo summum honorem, scilicet
latriam que est servitus Deo debita a sua creatura, et facit eos
aureos et argenteos contra legem; ^Exodi~ XX {^Exodus~ 20.23}. 
Unde merito ipsa avaritia ydolatria appellatur, ^Ad Effeser~ V
{^Ad Ephesios~ 5.5}: Avaritia que est ydolorum servitus.  Et
poeta: Quod quis colit et veneratur, hoc illi deus est.  Tertio,
avaritia nititur pervertere divinam ordinationem.  Deus enim
ordinavit sursum celum et terram deorsum, sed avaritia preponit
terram celo et lutum stellis.  Materia nempe auri et argenti
lutum est, ut dicit Philosophus.  Cum ipsa terra sit sex
elementorum lutum, eius est aurum et argentum.  Fit etiam aurum
per artificium ex stercoribus quorundam animalium; unde anime
recte disposite procul abiciendum est aurum, et non amore
aliqualiter complectendum.  Modici enim flores herbarum multo
sunt nobiliores auro et argento, que humana facit cupiditas
pretiosa.  Item avaritia ledit suum subiectum, idest hominem in
quo regnat.  Homo enim avarus in acquirendo divitias sustinet
multos labores; in custodiendo ipsas metum patitur et timorem; in
perdendo vero eas vel in morte relinquendo affligitur dolore. 
Unde versus:

     Dives divitias non congregat absque labore,
     Non tenet absque metu, non perdit absque dolore.

	Sed nota quod V modis peccat avarus in divitiis: primo,
nimis ardenter appetendo; secundo, iniuste vel illicite
acquirendo; tertio, avare retinendo; quarto, prodigaliter
dispergendo; quinto et ultimo, in morte non debite relinquendo. 
Omnia ista sunt autoritatibus fulcienda.  De primo Psalmista:
Filii hominum usquequo gravi corde? ut quid diligitis vanitatem,
et queritis mendacium {^Psalm.~ 4.3}?  De secundo, Abacuch
secundo: Ve qui congregat avaritiam domui sue; usquequo aggravat
contra se dempsum lutum {^Habacuc~ 2.6, 9}.  De tertio,
^Ecclesiastici~ V+o~ {^Ecclesiastes~ 5.12}: Est et alia infirmitas
quam vidi sub sole: divitie congregate in malum Domini sui.  De
quarto, Luce XV: Reprobatur filius prodigus qui consumpsit
substantiam lasciviose vivendo {^Lucas~ 15.13}.  De V+o~ et
ultimo, habetur in Psalmo: Relinquent alienis divitias suas. 
Item avaritia dannificat proximum.  Nullus enim avarus multum
dives effici potest sine multorum depauperatione.  Unde Seneca,
in epistula LXXVII ad Lucilium {actually ^Ep. ad Lucilium~
LXXXVII. 1. 18 ff. (ed.  Bouillet)} contra divitias sic arguit:
Ex malis bonum non fit; divitie ex multis paupertatibus fiunt;
ergo divitie bone non sunt.  Circa tertium vero nota quod
avaritia parturit multos filios, videlicet fraudem, dolum,
inimicitiam, lites, mendacia, periuria, usuras, symonias,
inquietudinem, et proditionem.  De quibus cum occurrerit suis
locis dicetur.  Circa prodigalitatem vero est notandum quod
prodigalitas ita est opposita avaritie, ut ex superioribus patet,
quod quemadmodum avaritia omnia tenaciter tenet, ita prodigalitas
omnia vane dispergit.  Sed circa hoc queritur quod istorum duorum
sit gravius peccatum.  Et sic deveniemus ad ultimum.

	Videtur enim quod prodigalitas sit gravius {^Br.~ maius}
peccatum quam avaritia, quod sic probatur: per avaritiam enim
homo nocet proximo, quia bona sua ei non comunicat; per
prodigalitatem vero homo nocet sibi ipsi.  Dicit enim Philosophus
in quarto ^Ethycorum~ quod corruptio divitiarum per quas homo
vivit est quedam ipsius esse perditio.  Gravius autem peccat qui
sibi ipsi nocet quam alii, secundum illud ^Ecclesiastes~ XIIII
{actually ^Ecclesiasticus~ 14.5}: Qui sibi nequam est, cui bonus
erit?  Ergo prodigalitas erit gravius peccatum quam avaritia. 
Sed contra est quod Philosophus dicit 2M+ ^Ethycorum~, quod
prodigus multum videtur melior illiberali, idest avaro. 
Respondeo dicendum quod prodigalitas secundum se considerata
minus peccatum est quam avaritia.  Et hoc triplici ratione: Primo
quidem, quia avaritia magis differt a virtute opposita quam
prodigalitas.  Magis enim ad liberalitatem pertinet dare, in quo
superabundat prodigus, quam retinere, in quo superabundat avarus. 
Secundo, quia prodigus est multum utilis quibus dat; avarus autem
nulli, sed nec sibi ipsi, ut in quarto ^Ethycorum~ habetur. 
Tertio, quia ut ait Seneca, illud peccatum est gravius cuius est
insanabilior egritudo.  Sed prodigalitas curatur vel curari
potest duobus modis: primo, paupertate, quia si prodigus
efficitur pauper, erogare non potest; secundo modo, senectute,
quia naturaliter avaritia sequitur senectutem.  Sed avaritia
nullo istorum modorum curatur; nam si avarus efficitur pauper,
magis in avaritia induratur.  Si autem efficitur senex, magis in
ipso senio [vitium] iuvenescit.  Ad argumentum vero in contrarium
positum, dicendum quod differentia prodigi et avari non
attenditur secundum hoc quod est peccare in se ipsum et in alium. 
Nam prodigus peccat in se ipsum dum bona sua consumit, unde
vivere debet.  Peccat etiam in alterum consumendo bona ex quibus
aliis providere deberet; et precipue hoc apparet in clericis, qui
sunt dispensatores bonorum Ecclesie, que sunt pauperum, quos
defraudant prodige expendendo.  Similiter etiam avarus peccat in
alios inquantum deficit in dationibus; peccat et in se ipsum
inquantum deficit in sumptibus.  Unde dicitur ^Ecclesiastes~ V
{^Ecclesiastes~ 5.18 (^adapted~)}: Vir cui Deus dedit divitias
nec tribuat ei potestatem ut comedat ex eis.  Sed tamen in hoc
superabundat prodigus, quia sicut et sibi quibusdam aliis nocet,
quod tamen aliquibus prodest.  Avarus autem nec aliis nec sibi
prodest, quia non audet uti etiam ad suam utilitatem bonis suis. 
Propter ista itaque duo peccata ait autor in textu:

     Mal dare et mal tener lo mondo pulcro
     @a tolto loro, et posti a questa zuffa:

	Ista enim duo peccata avaris et prodigis auferunt
Paradisum, et ponunt eos ad illam rixam que superius est taxata. 
Ideo ait in textu: <@a tolto loro lo mondo pulcro>.  Et qualis sit
illa rixa adiungit dicens: <qual ella sia, parole non ci
apulcro>, idest verba ad hoc exprimendum non pulcrifico.

	|61-62.~  Hic tangit autor quomodo bona fortunalia non
sunt stabilia, immo fluxa.  Ad cuius rei clariorem evidentiam est
sciendum quod, sicut dicunt philosophi, quelibet spera sive celum
movetur, gubernatur, et regitur per unam substantiam separatam,
idest per unum angelum.  Motus vero primi mobilis causatur a
mente divina, unde Philosophus: Oportet, inquit, virtutem
moventem celum habere potentiam infinitam, et sicut Deus omnia
celestia per se aut per angelos gubernat et regit, ita rebus
temporalibus rectorem et gubernatorem instituit.  Iste autem
rector et gubernator non est aliud nisi velle suum; et ista sua
voluntas bona temporalia dat, dividit et commutat secundum
beneplacitum suum.  Unde beatus Augustinus ait {cf. ^De
Trinitate~ III. 4}: Voluntas Dei est prima et summa causa omnium
corporalium atque spiritualium motionum.  Nichil enim fit
sensibiliter et visibiliter quod non de invisibili atque
intelligibili summi imperatoris aula aut iubeatur aut
permittatur, secundum ineffabilem iustitiam premiorum atque
penarum gratiarum et retributionum in ista totius creature
amplissima quadam immensaque re publica.  Hucusque Augustinus. 
Et Daniel ait ad regem Nabuchodonosor: Est excelsus in regno
hominum et cui voluerit dabit illud.  Ista autem dispensatio et
divisio sive provisio temporalium bonorum a paganis antiquitus,
et etiam a mundanis hodie, fortuna vocatur.  Quam, re vera,
catholicus verus, licet credat mutabilitatem in rebus esse
fortunam, confiteri non debet.  Unde Augustinus: Linguam corrige,
sententiam tene {^De Civitate Dei~ V. 1}.  Quasi dicat: Licet in
sententia teneas omnia temporalia esse mutabilia atque fluxa, hoc
dicas a velle divino non a fortuna vel fato procedere.  Fortuna
enim nichil aliud est nisi temporalis dispositio provisorum, vel
ipsarum rerum temporalium mutabilitas secundum quod a voluntate
divina procedit; et hoc non solum sentiunt catholici sed etiam
prudentissimi paganorum.  Nam Seneca, licet fortunam nominet,
tamen Deum mutare omnia dicit.  Ait enim secundo libro
^Tragediarum~:

     Quicquid a nobis minor extimescit
     Maior hoc vobis dominus minatur;
     Omne sub regno graviore regnum.
     Nemo confidat nimium secundis.
     Nemo desperet meliora lapsis,
     Miscet hoc {text has ^hec~} illis, prohibetque Cloto
     Stare fortunam; rotat omne fatum.
     Nemo tam divos habuit faventes;
     Crastinum [ut] posset sibi polliceri:
     Res deus nostras celeri citatas
     Turbine versat.

                        {^Thyestes~ 610-612, 615-622 (^adapted~)}

	Hucusque Seneca.  Pingebatur autem ab antiquis ipsa
fortuna in rota, in forma mulieris oculos cecos habentis.  In
forma mulieris ideo pingebatur, quia bona temporalia fragilia
sunt et fluxa.  Ideo ceca, quia bona temporalia hominem excecant,
dum se extollit in prosperis et deprimit in adversis.  Vel ceca
ideo pingebatur, quia ad modum hominis ceci bona sua inordinate
dispergit.  Unde quarto ^Tragediarum~ ait Seneca:

     Res humanas ordine nullo
     Fortuna regit, spargitque manu
     Munera ceca, peiora fovens;
     Vincit sanctos dira libido,
     Fraus sublimi regnat in aula.
     Tristis virtus perversa tulit
     Premia recti; castos sequitur
     Mala paupertas vitioque potens
     Regnat adulter.

                        {^Hippolytus~ 977-981, 984-987}

	Pingebatur et gemino vultu.  Nam anterior facies erat
alba propter prosperitatem, sed posterior nigra propter
adversitatem.  In rota autem ideo pingebatur, quia in rota sunt
quatuor diversitates.  Est enim una pars recte summa; est alia
infima; est tertia que descendit de summo deorsum; est et quarta
que scandit ab ymo sursum.  Similiter in temporalibus quidam sunt
in summa prosperitate, quidam in infima adversitate, quidam
descendunt a prosperitate in adversitatem, quidam vero de
adversitate eriguntur in prosperitatem.  Autor autem, cum
antiquis cupiens concordare fortunam, idest mutabilitatem rerum
temporalium, sub nomine cuiusdam dee designat.  Et est hic {^Br.~
ibi} quedam figura que dicitur prosopopeia.  Est autem
prosopopeia formatio nove persone.  Ista vero fortuna omnia bona
temporalia mutat.  Et ideo qui bonis temporalibus inmituntur
oportet, secundum sententiam beati Gregorii, ut cum ipsis
corruentibus corruant.  Unde Philosophia ait ad Boetium, secundo
^De Consolatione~: <Si ventis vela committeres, non quo voluntas
peteret, sed quo flatus impelleret promovereris.  Si arvis semina
crederes, feraces inter se annos sterilesque pensares.  Fortune
te regendum dedisti; domine moribus oportet obtemperes.  Tu vero
volventis rote impetum retinere conaris?> {^De Cons. Phil.~ II.
i. prose}.  Et infra, eodem libro, ait ipsa fortuna ad Boetium:
<Rotam volubili orbe versamus, infima summis, summa infimis
mutare gaudemus> {^De Cons. Phil.~ II. ii. pr.}.  Et poeta:

     Ex humili ad summa parvum fastigia rerum
     Extollit quotiens voluit fortuna iocari.

	|64-66.~  Vere omnes thesauri qui sunt sub luna mentem
avari hominis satiare non possent; et hoc quia, ut ait Seneca:
Avaro tam deest id quod habet quam quod non habet.  Ea vero que
sunt supra lunam, sicut sunt celestia, possunt mentem hominis
quietare.  Unde beatus Augustinus ait: Quicquid Deus potest michi
dare non me satiaret nisi se ipsum dare promitteret.  Et alibi:
Inquietum est cor nostrum donec requiescat in te.  Et Psalmista:
Satiabor cum apparuerit gloria tua {^Psalm.~ 16.15}.

	|84.  Che d'@e occulto come in erba l'angue.~  Vult hic
dicere autor quod iudicium fortune est nobis occultum sicut
occultatur aliquando anguis, idest serpens, in herba, quam dum
homo vult carpere, pungitur a serpente.  Vel sicut venenum est
occultum in herba, que licet appareat pulcra, odorifera, et
suavis, si est venenosa interficit comedentem.  Et sic bona
temporalia, licet videantur pulcra, delectabilia et utilia,
multotiens tamen anime quam corpori sunt nociva.  Quod noceant
anime patet quia bona temporalia Dei oblivionem inducunt.  Unde
Psalmista: Incrassatus est dilectus et recalcitravit:
incrassatus, inpinguatus, dilatatus.  Dereliquit Deum factorem
suum et recessit a Deo salutari suo.  Quod vero noceant corpori
patet quia quanto homo ascendit in altum, tanto magis cum cadit
descendit ad ymum.  Unde poeta Claudianus: Tolluntur in altum ut
lapsu graviore ruant.  Idcirco beatus Gregorius dicit quod cum
omnis fortuna sit timenda, magis est timenda prospera quam
adversa.  Adversa enim multotiens hominem corrigit et ad Deum
deducit.  Unde idem Gregorius: Mala, inquit, que nos hic premunt
ad Deum nos ire compellunt; sed prospera, ut iam dictum est,
totum contrarium operatur.

	|85-87.~  Dicit hic autor quod nulla humana sapientia
potest obviare vel resistere voluntati divine.  Unde Apostolus:
Non est sapientia contra Dominum.  Et Salomon ait ad Deum: Non
est qui tue possit resistere voluntati.  Quod autem dicit:
<Questa provede / suo regno come il loro li altri d@ei>, sic est
exponendum: Quemadmodum enim Dei, idest Angeli, movent sua regna,
idest celos, ita Fortuna movet regnum sibi commissum.  Angeli
enim dicuntur Dii, ut ibi: Deus stetit in synagoga Deorum, idest
Angelorum.

	|91-93.~  More mundanorum loquitur hic autor, contra
clericos verba dirigens; qui quidem, ut manifeste videmus, pro
maiori parte indigni, de infima paupertate ad ditissimas
prelaturas, et de infimo statu ad statum excellentissimum
extolluntur, et semper istam fortunam condemnant, a qua tota die
bonus et sapiens eicitur, et malus et inscius sublevatur.  Unde
poeta: Tolluntur ad astra nefandi.

	|97-99.  Or discendiamo omai a magior pieta.~  Hic finit
quartus circulus.  Et finito hoc circulo, dicit Virgilius ad
autorem: Descendamus admodo ad videndum maiora tormenta.  Maiora
enim dicit, quia quanto magis descendit, tanto magis maiora
invenit et graviora peccata.  Et assignat causam quare debent
descendere, nec hic debeant ulterius immorari, dicens: <Gi@a ogni
stella cade che saliva / quando mi mossi>.  Ad cuius evidentiam
est sciendum quod autor, quando intravit Infernum, dies recedebat
et nox veniebat.  Unde supra, secundo cantu: <Lo giorno se
n'andava et l'aer bruno>, idest nox -- supple <veniebat>; et non
erat ei concessum stare in Inferno nisi quantum Christus stetit
in Limbo.  Unde illa hora qua tenebre facte sunt super universam
terram, quando scilicet Christus in Limbum descendit, autor
ingressus est Infernum; et illa hora qua Christus resurrexit a
mortuis, autor de Inferno exivit.  Et nota quod totum illud
tempus quod autor in Inferno consumpsit, ab illa scilicet hora
qua intravit, usque ad illam qua inde exivit, computat unam
noctem.  Et hoc quia ibi nulla est dies sed perpetua nox; in celo
autem est dies sine nocte; in mundo autem sunt dies et noctes. 
Et quia istud tempus breve erat ad tot et tanta videnda, ideo ait
Virgilius autori: <Quando nos incepimus nostrum iter, nox
surgebat, et ille stelle que ascendebant a parte orientali iam
incipiunt cadere versus occidentem; idcirco oportet nos iter
nostrum accelerare>.  Ideo sequitur in textu: <e 'l troppo star
si vieta>.

	|100.  Noi ricidemo 'l cerchio a l'altra riva.~  Hic
incipit quintus circulus, et finit in cantu sequenti, ibi {*vv.
80-81*}: <Venimo in parte la 've il nocchier forte, / <Usciteci>,
grid@o, <qui @e l'entrata>.  Qualiter autem in V+o~ circulum de
quarto descendat, ostendit per hunc modum: quod ipsi reciderunt
circulum ad aliam ripam; non enim totum ipsum perscrutati
fuerunt, sed ipsum reciderunt, et sic recidendo devenerunt ad
unum fontem qui ebullit et effunditur per unum fossatum, quod
quidem ab ipso fonte derivatur.  Qualis autem sit ipsa {^Br.~
ista} aqua que ab isto fonte descendit, ostendit dicens: <L'aqua
era buia assa' vie pi@u che persa>.  Hoc idem ponit Statius, primo
^Thebaydos~: Tuque umbrifero Styx livida fundo {^Theb.~ I. 57}. 
Ipsi vero iuxta descensum istius aque descenderunt ad yma.  Et
cum in ymo fuissent, dicit autor quod ista aqua facit in quadam
planitie unam paludem que dicitur Stix, in qua dum ipse autor
actente consideraret, vidit unam gentem nudam, lutosam, et valde
melancolicam; que gens in illa palude lutosa unus alium
percutiebat non solum cum manibus, sed etiam cum capitibus,
pectoribus, atque plantis; et quod dolorosius est, membratim se
dentibus detruncabant.  Tunc Virgilius dixit autori: Fili, vide
animas illorum quas ira devicit; et volo etiam quod pro certo
credas quod sub ista aqua est gens aliqua que respirat, et sic
respirando facit istam aquam pullulare ad summum, sicut oculus
tibi dicit quocunque se girat.  Ille vero misere anime que sic
erant in lymo defixe suam sortem narrabant dolendo dicentes: <Nos
fuimus tristes et accidiosi in illo aere dulci qui a sole alacer
efficitur, nunc vero in isto lymo misero contristamur>. 
Virgilius autem et autor iuxta paludem iter arripientes a fossato
recedunt, et contemplando fangosos sive lymosos in ripa ipsius
paludis inveniunt finaliter quandam terram. 

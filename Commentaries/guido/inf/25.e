	|Proemio.~  ^Vigesimi quinti cantus titulus talis est~: 
^Incipit XXV' cantus prime cantice Comedie.~

	In isto XXV+o~ cantu autor prosequitur quod in precedenti
cantu incepit, videlicet de latronum nequitia et ipsorum
transformationibus pertractare.

	In isto XXV+o~ cantu continentur quatuor comparationes
{*vv. 58-60; 61-62; 64-66; 79-82*} et duo notabilia {*vv. 4-6;
142-144*}.

	|Deductio textus de vulgari in latinum.~

	In fine nanque superioris cantus ille latro sacrilegus
qui, admodum fenicis, postquam fuit ad serpentinum tactum
accensus, arsus, et in pulverem transformatus, de suo pulvere ad
id quod prius fuerat est reversus, autori quedam ventura tristia
predixisset, contra Deum verbis facinorosis et factis sacrilegis
se erexit.  Nam Deum pre nimia ira blasphemans contra suam
reverendissimam maiestatem, cum duabus ficis manus sacrilegas
elevavit.  Et hoc est quod ait autor in principio istius cantus.

     Al fine de le sue parole il ladro
     le mani alz@o con ambedue le fiche,
     dicendo: <Togli, Dio, c'a te le squadro!>

                        (^Inf.~ XXV. 1-3)

	Et tunc duo serpentes ad divinam iniuriam vindicandam in
illum sacrilegum se iactarunt, [unus] ad collum et alter ad
brachia.  Primus nanque ad illius se collum advolvens tanquam si
diceret: <Nolo quod plus dicas>, sibi loquendi officium
interdixit.  Alter vero illi brachia sic ligavit quod non solum
contra Deum illa elevare non poterat, sed nec ipsa movere
valebat.  Quod videns autor, dicit quod ab illa hora citra
serpentes sibi amici fuerunt, et contra civitatem Pistoriensem,
que tales facinorosos producit, exclamans poetico more ait:

     Hai, Pistoia, Pistoia, ch@e non stanzi
     d'incenerarti, s@i che pi@u non duri,
     poi che 'n mal far lo seme tuo avanzi?

                        (^Inf.~ XXV. 10-12)

	^Hay~ est nota dolentis et nota etiam imprecantis.  Dolet
itaque hic autor quod creatura contra suum erigat creatorem, et
imprecatur destructionem civitati Pistoriensi, eo quod cives suos
dum non punit, in malo fovet et nutrit.  Quod autem ipsos
peccantes non puniat, patet per istum Vannem Fuccii, qui in vita
sua fuit rixosus, brigosus, sacrilegus, et blasphemus, et nunquam
fuit a suis civibus emendatus vel correctus.  Quod enim rixosus
atque brigosus fuerit patet in superiori cantu, ibi:

     Io lo vidi huom di sangue et di corucci.

                        (^Inf.~ XXIV. 129)

Quod fuerit latro sacrilegus patet in eodem cantu, ibi:

                                    io fu'
     ladro a la sagrestia de' belli arredi,

                        (^Inf.~ XXIV. 137-138)

	Et si ipsum vellet aliquis excusare quod sua peccata nota
non erant, hoc ipsemet innuit esse falsum, dicens:

     et falsamente gi@a fu apposto altrui.

                        (^Inf.~ XXIV. 139)

	Quia ne ipse puniretur, illud peccatum alteri impositum
falso fuit.  Quod autem fuerit blasphemus, patet in isto cantu,
hic:

     Al fine de le sue parole il ladro
     le mani alz@o con ambedue le fiche,
     dicendo: <Tolli, Dio, c'a te le squadro!>

                        (^Inf.~ XXV. 1-3)

-- idest ad te recte iacio vel transmitto.  Nam cum squadra omnia
diriguntur, et ab illo instrumento quod squadra vocatur descendit
istud vocabulum tuscum ^squadro.~  Collectis vero omnibus
peccatis istis latronis ac insimul adunatis, adiungit autor de
sua nequitia, sic concludens: Per omnes circulos obscuros inferni
non vidi ego contra Deum spiritum sic superbum, non certe illum
qui de muris cecidit apud Thebas.  Hiis autem sic poetice
hucusque narratis, dicit autor quod ille latro in gula et
brachiis serpentinis vinculatus aufugit.  Et ecce unus Centaurus
rabie plenus, illum insequens, clamando dicebat: <Ubi est, ubi
est ille acerbus?>  Et habebat tot et tantas bestias omnis
generis serpentini super groppam usque ad renes humanos, quod
Marittima tot non habet.  Inter ista autem genera serpentina que
Centaurus ille gestabat erat unus draco, qui cuicunque obviabat
ipsum suo hanelitu incendebat.  Quem Centaurum cum vidisset,
Virgilius ait Danti: <Ille -- subaudi Centaurus --est Cachus, qui
sub saxo montis Aventini de sanguine multotiens fecit lacum.  Non
vadit cum suis fratribus per unum iter propter furtum quod
fraudulenter fecit de magno armento, idest grege, quem habuit
iuxta se.  Unde, idest propter quod furtum, cessarunt opera sua
stulta, quia illud furtum fuit ultimum quod commisit; sub clava
scilicet Herculis, qui cum ipsa clava dicto Chacho percussiones
sive ictus forsitan dedit centum, licet non senserit forte decem.

	Intantum vero quod ista verba Virgilius dirigebat ad
Dantem, ille Centaurus Cachus scilicet transcucurrit.  Et ecce,
ait autor, venerunt tres spiritus subter nos de quibus nec ego
nec dux meus advertit nisi quando clamarunt: <Qui estis vos?> 
Unde nostra fuit sermocinatio tunc finita, et ad illos postea
nostrum direximus intellectum.  Ego vero non cognoscebam illos,
sed secutum est sicut per aliquem casum aliquando sequi solet,
quod unus unum alium nominavit, dicendo: <Cianfa ubi remanserit?> 
Qua propter, ad hoc ut dux staret intentus, posui michi digitum a
mento usque ad nasum.  Et dirigens ad nos ea que circa istos
vidit, ait: Si tu es modo, lector, lentus ad credendum quicquid
dixero, quia ego qui illud vidi vix consentio michi ipsi, cum
enim ego tenebam oculos elevatos in ipsos, ecce unus serpens cum
sex pedibus se iactavit, et unum ex illis tribus ex parte
anteriori amplectens illum universaliter colligavit.  Nam cum
pedibus mediis ventrem, cum anterioribus brachia, et cum
posterioribus tybias illi vinxit.  Postea ipsum dentibus in
utraque gena momordit, et caudam per tibias ambas mittens, ipsam
per renes extendit.  Et facit hic autor tres comparationes, ut
istius miserabilem transformationem melius videre possimus. 
Prima est ista: Hedera, inquit, nunquam in aliqua arbore fuit
taliter radicata sicut horribilis illa fera per aliena membra
suis artubus vitichiavit, idest colligavit, vel vinculavit. 
Secunda comparatio est ista: Sicut enim due cere diversorum
colorum, puta una est rubea alia vero viridis, si calide sint,
faciliter commiscentur et unus color perditur propter alium, quia
post commixturam nec est viridis nec rubea illa cera, sic illi
duo dum sibi invicem adheserunt, naturam serpentinam et humanam
ita insimul miscuerunt, quod non videbatur unus nec alius id quod
erat.  Tertia comparatio est ista: Quando incenditur una carta de
papiro, ante quam perfecte ardeat, unus color brunus precedit in
papiro ardorem, qui quidem color brunus non est adhuc niger, et
albus incipit iam emori.  Istis enim tribus similitudinibus sive
modis isti duo, serpentes scilicet et spiritus, sibi invicem
adheserunt et se invicem miscuerunt.  Alii vero duo qui erant
socii istius miseri transformati ipsum respiciebant, et quilibet
ipsorum respiciendo dicebat: <Heu Agnelle, quomodo transformaris. 
Vide quod iam non es nec duo nec unus>.  Modum autem istius
transformationis ponit autor dicens: Iam duo capita effecta erant
unum quando apparuerunt due figure mixte in una facie in qua
erant duo perditi vel dannati.  Brachia vero facta sunt ex
quatuor litiis, idest ex duobus brachiis humanis et pedibus
anterioribus serpentinis.  Tibie autem, crura, venter et totum
corpus facta sunt membra mortalibus oculis nunquam visa.  Et hoc
quia ex duabus diversis materiis sive formis, serpentina scilicet
et humana, est composita una forma.

	Ideo sequitur in textu: Omnis pristinus aspectus erat
protinus ibi cassus.  Nam illa perversa ymago -- subaudi taliter
transformata -- nec due nec una aliqualiter videbatur; et taliter
transformata inde cum lento passu recessit.  Narrata
transformatione istius, ad unam aliam fortiorem et difficiliorem
autor intendit, dicens: Sicut ramarrus, idest rogus, sub ferventi
radio solis diebus, scilicet canicularibus, quando ab una sepe ad
aliam fulguris more currit, ita veniebat versus alios duos unus
serpens parvus, calidus, lividus, et sicut granum piperis totus
niger.  Et in illa parte unde primitus nostrum summitur
alimentu{*m*}, unum illorum duorum dente pupugit venenato. 
Postea ante illum totus cecidit resupinus.  Vulneratus autem
serpentem respexit, sed nichil dixit, immo sicut homo febre
arreptus firmis pedibus oscitabat.  Ille serpentem et serpens
illum respiciebat, unus per plagam et alter per os fortiter
fumabant, et uterque fumus sibi invicem obviabant {^Br.~
obviabat}.  Taceat Lucanus admodo ubi tangit de misero Sabello
et Nassidio, et attendat ad ea que modo dicentur.  Taceat etiam
de Cadmo et Arethusa Ovidius; quia si illum in serpentem poetando
convertit, nullam invidiam illi porto.  Quia duas naturas nunquam
ita membris similibus transmutarunt quod ambe forme ad cambiendum
suas materias essent prompte.  Illi vero duo, serpens scilicet
qui iacebat et spiritus qui rectus stabat, se taliter
transformarunt.  Nam serpens caudam suam per medium in duo
divisit, et ille serpens vulneratus pedes crura et tybias
fortiter ita strinxit quod nulla iunctura ibi breviter apparebat. 
Et sic membra inferiora in caudam vipeream sunt conversa.  E
contra autem cauda serpentis, que solet expavescere intuentes, in
duo divisa, in pedes humanos crura et tibias transformantur. 
Pellis autem sua, illius scilicet serpentis qui in naturam
hominis vertebatur, efficiebatur mollis et illius spiritus, qui
vertebatur in serpentem, e contrario efficiebatur dura.  Brachia
vero humana per ascellas sive humeros interius se traxerunt.  Et
duo pedes fere -- subaudi anteriores -- quia erant curti, tantum
se elongaverunt quantum sunt illius brachia decurtata.  Postea
pedes posteriores fere simul torti evenerunt membrum hominis quod
celatur, et miser de suo membro protulit duos pedes.  Et intantum
quod fumus unum et reliquum novo colore velat, idest vestit, quia
ille qui fuerat homo effectus est serpens, et ille qui fuerat
serpens effectus est homo; et intantum quod ille fumus generat
super novum colorem unius pilos et alium e contra depilat, unus
surrexit, serpens scilicet factus homo, et alius cecidit, homo
scilicet factus serpens; non tamen revolvendo vel removendo
lucernas impias propter hoc, sub quibus quilibet ora mutabat. 
Nam ille qui erat erectus versus tympora os retraxit, et propter
nimiam materiam que illuc venit aures de genibus crudeliter
exiverunt.  De ista etiam materia facta sunt humana labia atque
nasus.  Ille vero qui iacebat in antea os producit et aures
retrahit intra caput, sicut cornua facit limax.  Et lingua que
prius ad loquendum unita fuerat atque prompta, finditur sicut
lingua serpentis, que dicitur bifurcata.  Et illa que primitus
fuerat bifurcata unitur, et tunc fumus, finita transmutatione,
finitur.  Facta transformatione ista mirabili, dicit autor quod
illa anima que facta erat fera fugit sibilando per vallem, et
alius post ipsum fugiens loquendo spuit.  Postea illi fere que
ipsum precedebat spatulas novas volvit, et conversus ad illum qui
ex tribus sociis transformatus non fuerat ait: <Ego volo quod
Buosus currat sicut feci ego pronus per istum callem>.  Et isto
modo vidi ego septimam bulgiam mutari et transmutari, et hic
{^Br.~ hinc} novitas me excuset si aliquantulum penna seu
calamus meus fallit.  Et licet oculi mei aliquantulum essent
confusi et animus alteratus, non potuerunt illi fugere tantum
clausi quin ego bene cognoverim Puccium Sciancatum.  Et iste
fuit ille qui solus de tribus sociis qui simul venerant non
fuerat transformatus.  Alius autem qui de fera -- subaudi erat in
hominem sic conversus -- erat ille quem tu, Gaville, ploras. 
Ideo ait in textu:

     l'altr'era que' che tu, Gaville, piagni.

                        (^Inf.~ XXV. 151)

	|1-3.~  In his duobus cantibus, precedenti videlicet et
presenti, autor de latronum transformationibus et ipsorum
nequitiis poetizat.  Sed quia in precedenti cantu de
transformationibus et peccato latrocinii visum est, nunc in
presenti de modis ipsius latrocinii videamus.  Peccatum nanque
latrocinii tribus modis committi videtur, sicut ex tribus
specificatis transformationibus videtur innuere nobis autor. 
Primo enim modo committitur latrocinium sive furtum per habitum:
sunt enim quidam ita ad latrocinium habituati, quod a cogitatione
furandi et opere nunquam vel raro recedunt; immo semper ad furtum
corde et cogitatione intendunt, et quicquid oculis viderint,
furto rapere concupiscunt; et si possibilitas adsit, sua
desideria statim implent.  Audivi enim ego de quodam magno viro
qui dupliciter erat magnus, quia natione nobilis et dignitate
prelatus; quod cum a quodam clerico familiari amico suo
redargueretur quod tantus homo suam nationem et prelationem
latrocinio macularet, respondit: <Ego re vera sub tali
constellatione fui genitus sive natus, quod per unum diem stare
non possum quin aliquid furer.  Et illa die qua aliquid furari
nequeo, non quiesco, manus meas tanta prurigine corrodente>. 
Isti nanque tales omnibus sensibus interioribus et exterioribus
ad furta labuntur.  In cuius figuram composuit iste autor tertiam
transformationem illius, scilicet cuius universa membra humana in
serpentina transformata fuerunt.  Secundo modo committitur furtum
per impulsum, cum quando scilicet aliquis, necessitate cogente
vel aliquo placibile impellente, labitur ad furandum.  Et isto
itaque modo secunda transformatio sive mutatio facta est, in qua
ille Agnellus a serpente totus ligatus et vinculatus in illa tali
mixtura, qua se ad invicem miscuerunt, nec serpens videbatur nec
homo.  Et iste secundus modus furandi, qui scilicet perpetratur
vel necessitate cogente vel aliquo placibile impellente, postquam
in hominem venerit, videtur ei tenaciter adherere; sicut exemplum
ponitur hic de hedera que tam tenaciter adheret arboribus et
virgultis.  Tertio modo committitur furtum a casu, cum quando
aliquis invenit aliquid et tunc allectus invento, cogitat utrum
rapiat vel dimittat; et si mala concupiscentia conculcaverit
rationem, ad rapiendum manus extendit.  Sed statim eos sequitur
penitudo, et maxime si aliqua sacra rapiunt vel furantur,
conscientia remordente; et isto modo figuraliter ostendendo
componit autor primam transformationem, ponens exemplum de illo
sacrilego Pistoriensi qui ad tactum serpentis fuit in cinerem sic
redactus et ad statum pristinum mox reversus.  Et quantum et
qualiter inter speties furti sacrilegium Deum offendat, patet per
ficas quas iste sacrilegus Deo fecit.  Nam sacra violare vel
rapere est proprie Deo iniuriam irrogare.

	|4-12.~  Lictera plana est. 

	^PRIMUM NOTABILE {*vv. 4-6*}.~  Nichil certe in tota
rerum natura est tam placibile et delectabile sicut virtus, quia
non solum in se ipsa delectabilis et placibilis reperitur, unde
allicit ad amandum, sed, quod maius est, ipsa facit nos diligere
quos nunquam vidimus; et, quod mirabilius est, in illis quos
odimus ipsa etiam nobis placet, et propter ipsam aliquando
diligimus etiam inimicos.  Et hoc manifeste in hoc notabili
innuit nobis autor, dicens quod serpentes, quos naturaliter homo
odit, quia naturaliter odium est inter hominem et serpentem,
iuxta sententiam Dei qua dicitur ad serpentem, ut habetur in
libro Genesis: Inimicitiam ponam inter te et mulierem, et inter
semen tuum et semen illius {^Gen.~ 3.15}, a more illius serpentis
qui se iactavit ad gulam illius qui divinam excellentiam
blasphemabat.  Ab illo tempore citra sibi amici fuerunt.

	|13-15.~  Iste qui de muris cecidit Thebanorum fuit unus
gygas nomine Capaneus, contemptor deorum, unus scilicet ex septem
regibus qui obsederunt Thebas, de cuius superba arrogantia et
celesti vindicta habetur supra cantu XIIII+o~, circulo VII,
girone tertio.

	|16-18.~  Iste centaurus rabie plenus fuit quidam latro
nomine Cachus, qui ideo centaurus dicitur quia humanam
libertatem, more centaurorum, cum equo in illis ubi nunc Roma est
partibus infestabat: sed quia non aperte, sicut faciebant
centauri, sed occulte, ut faciunt fures, aliena vastabat, ideo
ponitur inter fures.  Qui a longe sentiens illum sacrilegum
divinam excellentiam blasphemare, cum uno dracone et serpentum
multitudine infinita ad illum puniendum celeriter festinabat
dicens: <Ubi est ille acerbus?>  Vocabat autem ipsum acerbum quia
sua pena ipsum non poterat maturare, more illorum fructuum, qui
nunquam in arbore maturantur.

	|19-21.~  Dicit hic autor quod non credit quod in tota
Maritima, que est una contrata marina plena serpentibus et
reptilibus venenosis, inter Pisas posita atque Romam, sit tanta
multitudo reptilium vel serpentum quantam ille centaurus habebat
super groppam -- subaudi equinam -- usque ad renes humanos.

	|22.  Sovra le spalle, dietro da la coppa.~  |Coppa~ est
posterior pars capitis, que in gramatica dicitur <occiput>, sicut
anterior dicitur <sinciput>.

	|23-24.~  |Intoppa~, idest <obviat>.  Lictera plana est. 
Draco est reptile serpentinum, tamen maior cunctorum animantium
super terram atque serpentum.  Hunc Greci Dracontam vocant; unde
derivatum est in latinum ut draco dicatur; qui sepe a speluncis
extractus fertur in aerem, et concitatur aer propter eum.  Vim
autem [non] in dentibus sed in cauda dicitur possidere, et
verbere potius quam ictu nocet; quia si quem ligaverit occidit, a
quo nec elephas tutus est sui corporis magnitudine.  Nam circa
semitas dilatescens per quas elephantes soliti sunt transire,
crura ipsorum nodis ligat ac perimit suffocatos.  Gignitur autem
in Ethiopia et India, et in ipso incendio viget estas.

	|25-27.~  Hunc centaurum serpentibus oneratum Virgilius
[dicit] esse Kacum, qui sub illo saxo qui nunc mons dicitur
Aventinus multis vicibus de humano sanguine fecit lacum.  Cuius
Kaci hystoriam Ovidius in primo libro ^Fastorum~ et Virgilius
VIIIM+ ^Eneydorum~ fabulose componunt, quam etiam Boetius quarto
libro ^De Consolatione~ in laudem Herculis introducit.  Fabula
talis est: In illa nanque parte urbis que hodie mons dicitur
Aventinus, fuit antiquitus quidam latro nomine Kacus, qui
dicebatur fabulose centaurus, quia habebat effigiem monstruosam. 
Virgilius: <Semihominis Kaci facies> {^Aeneid~ VIII. 194}.  Erat
enim homo monstruosus in facie et totam contratam latrociniis
ferro et igne vastabat.  Et dicebatur filius fuisse Vulcani; unde
dicunt quod ignem ore vomebat.  Ovidius:

     Kacus Aventine timor atque infamia silve,
     Non leve finitimis hospitibusque malum,
     Dira viro facies, vires pro corpore corpus,
     Grande pater monstri mulciber huius erat.

                        {^Fast.~ I. 551-554}

Et Virgilius:

     Huic monstro Vulcanus erat pater, illius atros
     Ore vomens ignes.

                        {^Aeneid~ VIII. 198-199}

	Hic itaque latro in illa parte urbis que est unus ex
septem montibus qui sunt infra muros, qui quidem mons dictus est
postea Aventinus, a quodam rege Latinorum in illo monte mortuo et
sepulto, qui fuit XIII rex qui vocabatur Silvius Aventinus,
speluncam horridam habitabat; in qua ea que furabatur cum suis
satellitibus devorabat.  Transeuntes autem et finitimos spolians,
ipsos crudeli morte necabat, et ipsorum capita atque membra sue
spelunce postibus appendebat.  Unde Virgilius:

                              semperque recenti
     cede tepebat humus, foribusque affixa superbis
     ora virum tristi pendebant pallida tabo.

                        {^Aeneid~ VIII. 195-197}

Et Ovidius:

     Proque domo longis spelunca recessibus ingens,
     Abdita, vix ipsis invenienda feris;
     Ora super postes, affixaque brachia pendent,
     Squalidaque humanis ossibus albet humus.

                        {^Fast.~ I. 555-558}

	His itaque Kachus sceleribus assuetus, accidit ut
Hercules de regno Yspaniarum cum multis armentis victo Gerione
rediret.  Et cum in partibus ubi nunc Roma est, supra Tiberim sua
castra locasset, ibique certis diebus pausasset, Kacus quatuor
magnos thauros totidemque iuvencas de ipsius Herculis stabulis
est furatus; quos quidem boves per caudas traxit in antrum, ne
viderentur vestigia sui furti.  Virgilius:

                             Nam maximus ultor
     Tergemini nece Gerionis spoliisque superbus
     Alcides aderat, taurosque ac victor agebat,
     Ingentes, vallemque boves amnemque tenebat.
     At furis Kaci mens effera, ne quidem inausum
     Aut intractatum scelerisve dolive fuisset,
     Quatuor a stabulis prestanti corpore tauros
     Avertit, totidem forma superante iuvencas.
     Atque hos, ne qua forent pedibus vestigia rectis,
     Cauda in speluncam tractos, versisque viarum
     Inditiis, raptos saxo occultabat opaco.

                        {^Aeneid~ VIII. 201-211}

	Hercules autem sua armenta inveniens quotidie diminuta,
nec ipsorum boum raptorum inveniens aliqua vestigia sive signa,
cum suis armentis silvam circuit aventinam.  Et ecce dum vacce
Herculis per silvam vagando mugirent, ex interiori spelunce
reddidit una vocem.  Ad quam vocem Hercules et furta invenit, et
ipsum furem flammas hore vomentem clava nodosa necavit.  Ovidius
VI libro ^Fastorum~: <Et male defensus flammis et dote paterna /
Kacus aventinum sanguine tinxit humum> {^Fast.~ VI. 81-82}.  Propter 
istud itaque furtum non superius cum centauris, sed hic cum 
latronibus est punitus. 

	|28-41.~  Lictera plana est. 

	|42-43.~  Iste Cianfa fuit quidam miles florentinus de
Donatis, qui in hac vita fuit latrocinio maculatus.  

	|44-57.~  Lictera plana est. 

	|58-60.~  Hic facit autor talem comparationem dicens
quod, quemadmodum hedera adheret arboribus, ita ille serpens illi
misero Agnello adhesit.  Est autem hedera quedam herba, vel
potius arbor, que petris vel arboribus ita inheret quod vix inde
evelli potest: cuius natura est quod tantum arbores vincit et
ligat, quod se ipsam cum arbore necat.  Virorem etiam diu servat,
et folia semper virentia habet.  Umbra eius dormientibus nocet,
nam frigida est.  Unde index est terre frigide, secundum Ysidorum
XVII+o~ ^Eth.~ {^Etym.~ XVII. ix. 23}.  Et si eius folia in
pavimento spargantur {^Br.~ aspergantur} aerem refrigerant. 
Potata ebrium efficit; unde antiquitus cum edera cultores Bachi
coronabantur, ut ait Martianus.  Dicitur autem hedera ab
^herendo~, eo quod arboribus et petris adheret, vel dicitur ab
^edo~, -^es~, -^est~, eo quod capris in escam data, lac generat
et augmentat: fructus eius dicitur corimbus.  Dicit itaque autor
quod hedera non sic in arboribus radicatur, sicut ille serpens
membris illius peccatoris inhesit.  Ideo subdit:

     per l'altrui membra aviticchi@o le sue.

	^PRIMA COMPARATIO.~  Lictera plana est.

	|Aviticchi@o~, idest ligavit: et sumptum est istud
vocabulum a ^vite~, que se ipsam ligat lignis, arboribus et
virgultis.  Ideo dicitur ^vitis~, eo quod vim habeat citius
radicandi quam cetere arbores, ut dicit Ysidorus {^Etym.~ XVII.
v. 2}.  Alii autem vites dictas putant, eo quod invicem se 
connectant et vicinis arboribus reptando religentur.  Natura enim 
vitis est flexibilis, quia quasi quibusdam brachiis quicquid 
comprehenderit, mox religat atque constringit.  Et ideo ista de 
causa hanc comparationem inducit Ovidius in libro ^Epistularum~, 
inducens Oenonem scribentem Paridi dicens:

     Non sic appositis vincitur vitibus ulmus,
     Ut tua sunt collo brachia nexa meo.

                        {^Heroides~ V. 47-48}

	|61-62.~  ^SECUNDA COMPARATIO.~  Etiam hic lictera plana
est.

	|64-66.~  ^TERTIA COMPARATIO.~  Lictera plana est, et
nichilominus ipsa {*?*} et alie sunt superius explanate.

	|67-68.~  Iste Angelus fuit quidam [lacuna] {both Mss.
have a lacuna of about two lines}.

	|70-78.~  Lictera plana est.

	|79-81.~  Quoddam est enim animal serpentinum habens
pedes quatuor ut lacerta, quod dicitur <rogus>: Romani autem
vocant ipsum <racanum> et Florentini <ramarrum>; et dicitur
<rogus> quasi <totus ignitus>.  Cuius natura est quod diebus
canicularibus, idest diebus estivis, quibus terra et aer ardere
videntur, iste rogus, dum transit viam ab una sepe ad aliam, ita
velociter currit, quod cursum fulguris imitari videtur.  Ideo
ait:

     folgore par se la via attraversa,

	Canicula est quedam stella magna et prefulgida que a
poetis canis finigitur Orionis.  Oritur autem in mense iunio,
quando homines laborant nimio estu solis.  De qua Martianus:
^Ante thauri vestigia fulget.~

	^QUARTA COMPARATIO.~  Lictera plana est.

	|82-84.~  Dicit hic autor quod iste serpens qui contra
ventrem istorum duorum latronum sic velociter veniebat, sicut
granum piperis erat niger.  Sed nota quod granum piperis nusquam
de sui natura invenitur esse nigrum.  Est autem piper arbor in
India nascens in latere montis Caucasi, cuius silvas serpentes
custodiunt.  Sed incole regionis, cum piper maturum fuerit, eas
incendunt et serpentes igne fugantur: et sic ex flamma efficitur
piper nigrum, nam natura piperis alba est.  Cuius quidem diversus
est fructus: nam quod immaturum est, piper longum vocatur; quod
incorruptum ab igne servatur, est album; quod vero cute rugosa et
horrida est, ex calore ignis procedit.  Sarraceni etiam, postquam
piper collectum est, ponunt illud in clibano calido et hoc
faciunt duabus de causis: primo, ut diutius servetur; secundo, ne
in aliis locis possit seminari et fructificare.

	|85-87.~  Ille locus unde primo homo accipit alimentum
est umbilicus, secundum Constantinum, ex nervis, venis, et
arteriis compositus; quo mediante puer in utero matris sanguinem
subtilem ad sui attrahit nutrimentum, et per ipsius arterias
spiritum recipit.  

	|88-93.~  Lictera plana est.

	|94-99.~  Vult hic dicere autor quod transformationes
quas Lucanus ponit de Nassidio et Sabello, et ille quas ponit
Ovidius de Cadmo et Aretusa, nichil quasi sunt respectu istius
transformationis, qua serpens in hominem et homo in serpentem
mediante fumo tam mirabiliter et subtiliter transformantur.  Sed
nota ad evidentiam dicendorum, quod transformationes sive
transmutationes quas facit Lucanus de Sabello et Nassidio fuerunt
protinus naturales.  Transformationes vero sive transmutationes
quas facit Ovidius de Cadmo et Arethusa fuerunt morales; que
quidem per ordinem sunt vidende.

	Narrat Lucanus in nono quod postquam Pompe[i]us Magnus
fuit Pharsalica acie victus a Cesare, quod Cato exercitum Pompei
dispersum coadunavit in unum, et ipsum exercitum per Libiam
ducens multos milites, siti, labore, et serpentum morsibus
perdidit venenatis; et precipue duos, Nassidium scilicet et
Sabellum, quorum uterque diverso veneno et diversa morte
interiit.  Nam quidam serpens parvus, qui dicitur ^seps~,
Sabellum in crure momordit; cuius serpentis venenum non solum
carnes sed etiam ossa consumit, ut dicit beatus Isidorus {^Etym.~
XII. iv. 31 (Isidore quotes Lucan)}.  Nam quemadmodum sol nives
resolvit in aquas, et calor ignis ceram liquescere facit, sic
iste serpens membra omnia liquefacit.  Unde Lucanus: <Ossaque
dissolvens cum corpore tabificus seps> {^Phars.~ IX. 723}. 
Percussus itaque Sabellus in crure, serpentem avellens, ipsum cum
iacubo perfodit arenis.  Lucanus:

     Mors erat ante oculos, miserique in crure Sabelli
     Seps stetit exiguus; quem flexo dente tenacem
     Avulsit, ipse manu piloque affixit arenis.

                        {^Phars.~ IX. 763-765}

	Sed mox ut venenum per ipsius membra discurrit, Sabellus
cepit sanie totus flui, ita quod non solum carnes sed etiam nervi
et ossa in saniem sunt conversa.  Lucanus:

     Quicquid homo est, aperit pestis natura prophana;
     Morte patet.  Manant humeri fortesque lacerti
     Colla caputque fluunt, calido non otius austro
     Nix resoluta cadit, nec solem cera sequetur.

                        {^Pharsalia~ IX. 779-782}

	Nassidius autem alius miles, qui erat oriundus de Marsia,
a quodam alio serpente qui dicitur ^prester~ in eadem fuit arena
percussus: cuius serpentis natura talis est, secundum beatum
Ysidorum, quod semper ore patenti et vaporanti currit {^Etym.~
XII. iv. 16}.  Hoc idem ponit Lucanus: <Oraque distendens avidus
fumantia prester> {^Phars.~ IX. 722}.  Et quemcunque percusserit
nimia et enormi corpulentia facit inflari, ut dicit idem
Ysidorus.  Et dicitur prester, quia licet animam tollat, tamen
corpori multum prestat dum ultra modum ipsum facit inflari. 
Iste igitur Nassidius, serpente percussus, statim intumuit, et
totus rubeus est effectus; cuius membra omnia humanum
superegressa modum in saniem et putredinem sunt conversa. 
Lucanus:

     Nassidium Marsi cultorem torridus agri
     Percussit prester; illi rubor igneus ora
     Succendit, tenditque cutem pereunti figura,
     Miscens cuncta tumor; toto iam corpore maior
     Humanumque egressa modum super omnia membra
     Efflatur sanies, late tollente veneno.

                        {^Phars.~ IX. 790-795}

	Modo dicit hic autor, quod considerata transmutatione
sua, taceat Ovidius de Cadmo, quem mutavit in serpentem, et de
Arethusa, quam mutavit in fontem, quia iste due mutationes nichil
sunt respectu sue mutationis quam facit hic de serpente in
hominem et de homine in serpentem.  Mutatio Cadmi habetur quarto
libro ^Meth.~, ubi ponit poetando Ovidius quod dum Cadmus per
fines illiricos quasi amens propter furialia infortunia que passi
fuerant filia sua Ino et sui nepotes Learcus et Milicerta, quorum
primum pater suus Athamas percussit ad saxum et cum altero mater
se proiecit in mare, cum sua coniuge Ermione filia Martis et
Veneris erraret, ait ad coniugem suam: <Si ille serpens quem ego
occidi in silva thebana, et cuius vipereos dentes seminavi per
arva, ex quo semine nate sunt segetes hominum armatorum, fuit
Marti, ut dicitur, consecratus, propter quam mortem contra filiam
meam et nepotes meos se vindicavit tam crudeliter ira Martis,
ipse precor serpens in longam porrigat alvum>.  Dixit, et ut
serpens in longam tenditur alvum.  Cum autem se videret Cadmus
taliter transformari, lacrimans ad coniugem ait:

     <Accede, o coniunx, accede, miserrima>, dixit,
     <Dumque aliquid superest de me, me tange, manumque
     Accipe, dum manus est, dum non totum occupat anguis>.
     Ille quidem vult plura loqui, sed lingua repente
     In partes est fixa duas, nec verba volenti
     Sufficiunt, quotiens aliquos parat edere questus,
     Sibilat; hanc illi vocem natura reliquit.

                        {^Met.~ IV. 583-589}

	Sed quia ystoria Cadmi ignoratur a multis et in poetis
sit valde obscura, ideo ipsam secundum rei veritatem per ordinem
hic ponemus.  In regno nanque Tyri et Sydonis regnavit
antiquitus quidam excellentissimus rex, filius Libie, qui
vocabatur Agenor.  Hic itaque Agenor habebat, inter alios, unum
filium mirabiliter bellicosum, multis scientiis eruditum, et
multa providentia circunspectum, qui vocabatur Cadmus, et unam
filiam mirabiliter spetiosam que dicebatur Europa, quam ut ait
Ysidorus XIIII+o~ libro ^Eth.~ Iupiter rex Cretensis ab Affrica
raptam Cretam advexit, et partem tertiam orbis ex eius nomine
appellavit {^Etym.~ XIV. iv. 1}.  Fuit autem Iupiter ad ipsam
rapiendam in navi in qua erat depictus thaurus; ideo fingitur a
poetis quod ipse in spetie thauri ipsam Europam rapuit iuxta
mare.  Ovidius 2+o~ ^Meth.~:

     Ille pater rectorque deum, cui dextra trisulcis
     Ignibus armata est, qui nutu concutit orbem,
     Induitur faciem thauri mixtusque iuvencis
     Mugit, et in teneris formosus obambulat herbis.

                        {^Met.~ II. 848-851}

	Et sic in forma Thauri Europam rapuisse fingitur a
poetis.  Quod cum pater raptam filiam audivisset, mandavit Cadmo
ut ad ipsam inquirendam celeriter properaret et, nisi invenerit,
reditum ad propria interdixit.  Cadmus autem paternis preceptis
obediens, cum nobili procerum comitiva sororem per multas
provincias requisivit.  Sed non valens deprehendere furta Iovis,
patris iram formidans, se ipsum in exilium condemnavit.  Et
accedens ad Apolinem in monte Parnaso, ipsum consuluit in qua
parte mundi habitare deberet.  Cui Apollo mandavit quod vaccam
quam errantem per campos invenerit mox sequatur; et in illa parte
in qua vacca se poneret ad iacendum, conderet civitatem, ipsamque
terram Boetiam nominaret, civitatem autem Thebas appellaret. 
Hanc ystoriam de fundatione Thebarum ponit Ovidius tertio libro
^Meth.~:

     Iamque deus posita fallacis ymagine tauri
     Se confessus erat, Dicteaque rura tenebat
     Cum pater ignarus Cadmo perquirere raptam
     Imperat, et penam, si non invenerit addit
     Exilium, facto[r] pius et sceleratus eodem.
     Orbe pererrato (quis enim deprehendere posset
     Furta Iovis?) profugus patriamque iramque parentis
     Vitat Agenorides Phebique oracula supplex
     Consulit, et que sit tellus habitanda requirit.
     <Bos tibi>, Phebus ait, <solis occurret in arvis,
     Nullum passa iugium curvique inmunis aratri.
     Hac duce, carpe vias, et qua requieverit herba,
     Menia fac condas, Boetiaque illa vocato>.

                        {^Met.~ III. 1-13}

	Beatus etiam Ysidorus, XIIII+o~ libro ^Eth.~, hoc idem
asserit in hec verba: <Dum Cadmus, Agenoris filius, Europam
sororem a Iove raptam ex precepto quereret genitoris nec
reperiret, patris iram formidans, confirmato animo elegit
exilium.  Nam bovis forte co{*n*}specte secutus vestigia amplexus
est sedem ubi illa recubuerat; sicque locum illum de nomine bovis
Boetiam nominavit; ubi et Thebas urbem construxit, in qua olim
civilia bella detonarunt, et ubi nati sunt Apollo et Hercules
maior ille Thebanus.  Eadem est Eonia vocata, a fonte quodam
Apollini et Musis consecrato, qui in eadem Boetia est> {^Etym.~
XIV. iv. 11}.  Hucusque Ysidorus.  In fundatione autem urbis
multas molestias a circunstantibus sustinuit ipse Cadmus.  Ideo
fingitur quod a quodam serpente Marti consecrato quidam sui
socii necati fuerunt; quemquidem serpentem Cadmus postea
interfecit; propter quam necem Mars, deus belli, ipsum Cadmum in
serpentem, ut fingitur, transformavit.  Rei autem veritas est
quod Cadmus in insaniam vel desperationem versus, civitatem
deseruit et in desertis habitans locis, quia consortia hominum
fugit, serpens dicitur esse factus.  Quod autem dicitur dentes
vipereos seminasse et ex illo semine armatam segetem surrexisse,
et una cum illis civitatem Thebanam construxisse, nil aliud
fabula sonat nisi quod Cadmus in silvestrium hominum mentibus
civiles mores et ad ordinate vivendum instruxit; et sic eos ad
edificationem civitatis habuit adiutores.  Ovidius, tertio libro
^Meth.~:

     Hos operis comites habuit Sidonius hospes,
     Cum posuit iussam Phebeis sortibus urbem.
     Iam stabant Thebe, poteras iam, Cadme, videri
     Exilio felix: soceri tibi Marsque Venusque
     Contigerant; huc adde genus de coniuge tanta,
     Tot natas natosque et, pignora cara, nepotes,
     Hos quoque iam iuvenes; sed scilicet ultima semper
     Expectanda dies homini est, dicique beatus
     Ante obitum nemo suppremaque funera debet.

                        {^Met.~ III. 129-137}

Hoc autem dicit Ovidius, quia Cadmus, licet fuerit in iuventute
felix socero filiis et nepotibus ac etiam edificatione tante
nobilis civitatis, tamen in senectute vidit suorum infortunia et
passus est multa adversa; propter quod in insaniam versus vel
desperationem, fingitur factus serpens.  Et ideo ante mortem
felix predicari non potuit.  Idcirco in Sacra Scriptura
precipitur: Ne laudes hominem in vita sua {^Ecclesiasticus~
11.30}.  Super quo verbo dicit beatus Ambrosius: <Lauda post
mortem, magnifica post consumationem.  Lauda navigantis
felicitatem, sed cum pervenerit ad portum.  Lauda ducis
virtutem, sed cum perductus fuerit ad triumphum>.  Et sic Cadmi
mutatio partim est moralis et partim naturalis.  Fabula vero de
mutatione Arethuse tractat idem Ovidius, libro V ^Meth.~, dicens
quod in regno Archadie quidam nomine Alpheus adamavit quandam
nimpham nomine Arethusam, que fugiens in Sicaniam, idest
Siciliam, in fontem conversa est.  Rei autem veritas, ut dicitur,
ista est: In Archadia autem fuit antiquitus quedam civitas,
nomine Pisa; in qua parte est quidam fluvius qui dicitur Alpheus,
et quedam alia aqua que dicitur Arethusa.  Iste itaque due aque
per occultos meatus terre de Arcadia transeunt in Siciliam et ibi
miscentur.  Inde fabulose dicitur quod Alpheus insecutus est
Arethusam.  Unde Ovidius inducit Arethusam loquentem ad Cererem
in hunc modum:

     Pisa michi patria est, et ab Helide ducimus ortus,
     Sicaniam peregrina colo, sed gratior omni
     Hec michi terra solo est: hos nunc Arethusa penates,
     Hanc habeo sedem.

                        {^Met.~ V. 494-497}

Et paulo post:

                          Michi pervia tellus
     Prebet iter, subterque ymas ablata cavernas
     Hic caput attollo desuetaque sidera cerno.

                        {^Met.~ V. 501-503}

	Virgilius etiam, tertio ^Eneydorum~, dicit istas aquas
per subterraneas vias de Archadia in Siciliam transmeare:

                Alpheum fama est huc Elidis amnem
     Occultas egisse vias subter mare, qui nunc
     Ore, Arethusa, tuo Siculis confunditur undis.

                        {^Aeneid~ III. 694-696}

	Et de declaratione istius fabule, quod scilicet ista duo
flumina Archadie transeant per occultos meatus in Siciliam,
dantur versus:

     Alpheum fugiens terras Arethusa subintrat
     Mixtaque Sicaniam flumina graia rigant.

	Adductis igitur autor istis quatuor transformationibus in
exemplum, dicit quod nunquam due nature -- subaudi diverse -- ita
facie ad faciem, idest quod unum membrum ita in aliud
convertatur, transformate fuerunt -- per Ovidium, subintellige,
vel Lucanum. 

	|100-102.~  His itaque prelibatis, ad transformationem
singulorum membrorum, hominis scilicet et serpentis, accedit.

	|103-105.~  Hic incipit istorum transformatio.  Et
incipit ab inferioribus, dicens quod serpens caudam in duo
divisit; et iste due partes converse sunt in duos pedes, et in
duo crura, et in duas tybias humanas.  Et ille latro tybias,
crura, et pedes ad invicem iunxit, et ex tali coniunctione in
caudam serpentinam fuerunt ista membra conversa. 

	|106-108.~  Dicit enim quod crura simul et tibie hominis
se ad invicem adeo univerunt ad serpentinam caudam proferendam,
|che 'n poco~, idest in brevi spatio temporis, |la giuntura~,
idest locus unionis, nullum signum divisionis seu vestigium
indicabat.

	|109-111.~  Hic dicit quod cauda serpentis in duo divisa
tollebat, idest accipiebat, figuram.  Quam figuram?  Illam certe
que in homine perdebatur, quia ille homo iam amiserat figuram
pedum, crurium, ac etiam tybiarum, et istam talem figuram serpens
in sua cauda tollebat.  |E la sua pelle si facea molle~, idest
pellis istorum humanorum membrorum efficiebatur mollis; |et
quella di l@a dura~, hoc est pellis caude efficiebatur dura, quia
durior est pellis serpentis quam pellis humana.  Immo, quod plus
est, nullum animal habet ita duram pellem sicut habent serpentes:
exemplum serpentis quem invenerunt Romani in Affrica, de quo
narrat Titus Livius ^De Primo Bello Punico~; et Valerius libro
primo, capitulo de miraculis, quod tempore Marchi Reguli quidam
serpens tante magnitudinis in Affrica est repertus, quod totum
romanum exercitum in dicta Affrica commorantem a fluminis accessu
arceret.  Et quod mirabile est, plus dictus serpens romana castra
infestabat quam tota potentia Cartaginensium militum robustorum. 
Cum quo serpente cum pluries Romani pugnarent, ipsum nec lanceis
nec sagittis perforare aliquatenus valuerunt.  Tandem cum saxis
et magnis lapidibus ipsius dorsum frangentes, de tanta peste
victoriam habuerunt.  Cruor autem ipsius ita fluvium infecit quod
coacti sunt Romani inde sua castra movere.  Corium autem eius
sale conditum Romam ob miraculi magnitudinem transmiserunt.  Fuit
vero longitudo dicti corii centum viginti cubitorum.

	|112.  I' vidi entrar le braccia per l'ascelle.~  Hic
ponit quod brachia hominis per ascellas interius se traxerunt.

	|113-114.~  Hic ponit quod sicut ille homo brachia
retraxit, ita serpens de duobus pedibus anterioribus duo brachia
humana produxit.

	|115-116.~  Hic ponit quod pedes posteriores serpentis
insimul torti effecti sunt membrum virile, et ille miser de suo
membro virili protulit duos pedes -- subintellige serpentinos. 

	|117-121.~  Vult hic dicere autor quod intantum quod
fumus qui exibat de ore serpentis et de plaga umbilici latronis
unum et reliquum velat, idest induit novo colore, quia homo
efficitur serpens et serpens homo, et super colorem unius, idest
hominis, generat pilos, et super colorem alterius, idest
serpentis, depilat, unus, idest serpens, surrexit, quia excepto
capite iam factus erat homo; et alius, idest homo, cecidit, quia
et ipse excepto capite factus erat serpens.  Et dum sic unus se
erexisset et alius cecidisset, unus in alium impiis oculis
intendebat, et sub tali visione ille qui surrexerat os ad se
traxit, et de tali materia intus tracta, aures humane, nasus et
labia sunt formata. 

	|124-129.~  Facta mentione serpentini capitis in humanum,
sequitur humani capitis in anguinum.  Nam ille qui iacebat in
antea os producit, et aures retrahit infra caput, sicut cornua
facit limax. 

	|130-132.~  Limax est quidam vermis, qui vulgo dicitur
^lumaccia~ vel ^limaca~, que quando habet conculam sive testam,
^chiocciula~ {^Br.~ chionocula} nominatur.  Et dicitur limax a
^lymo~, quia de limo nascitur, ut dicit Ysidorus, XII libro
^Eth.~ {^Etym.~ XII. v. 7}.  Et est vermis valde tardimotus, in
dorso aliquando gerens concam duram, infra quam se recludit.  Et
est vermis cornutus, habens duo additamenta ante os cum quibus
viam querit, et quando aliquid adversi senserit, statim cornua
retrahit infra testam.  In corrupto autem aere et imbre maxime
nascuntur, et quamvis lento passu incedant tamen summitates
arborum scandunt, earum germina depascentes.  Ubicunque vero
serpit immunditie vestigium derelinquit.

	|133-135.~  Hic ponitur ultima istorum duorum
transformatio; nam lingua hominis, que prius erat una et ad
loquendum apta, scinditur et efficitur bifurcuta, et lingua
serpentis, que prius erat bifurcuta, recluditur, unitur, et ad
loquendum apta efficitur.  Sed quia istorum amborum transformatio
mediante fumo facta est, ideo, transformatione finita, desinit
ille fumus. 

	|136-139.~  Lictera plana est. 

	|140.  I' vo' che Buoso corra.~  Iste Buosus fuit unus
miles de Donatis de Florentia.

	|142-144.~  ^SECUNDUM NOTABILE.~  Multotiens accidit quod
multa videmus que propter sui novitatem in totum non possumus
explicare.  Et etiam accidit quod multa habemus in corde, que
licet mente percipiamus, verbis tamen explicare nequimus.  Ideo
ait hic autor: |et qui mi scusi~ / |la novit@a, se fior la lingua
aborra.~

	|145-148.~  Vult hic dicere autor, quod videns tales et
tantos viros de sua civitate oriundos inter latrones, quod oculi
sui fuerunt ex tali visione confusi et animus doloratus.  Sed
licet esset intus et extra taliter alteratus, non potuerunt illi
fugere ita clausi, quod ipse non cognoverit Puccium Sciancati. 
Fuit autem Puccius etiam Florentinus, et iste solus de tribus
sociis non fuerat immutatus.

	|151.  l'altr' era quei che tu, Gaville, piagni.~ 
Gaville est quoddam castrum in comitatu Florentie, cuius castri
homines quendam militem Florentinum de Cavalcantibus, nomine
Franciscum, interfecerunt.  Qui miles fuit etiam furti caractere
insignitus; et ideo hic cum aliis latronibus ponitur ab autore:
cuius mortem consortes eius tam egregie vindicarunt, quod
Gavillenses adhuc plorant mortem eius.


	|Proemio.~  ^Incipit XVIII' cantus prime cantice
Comedie.~  In isto XVIII+o~ cantu autor descendit in octavum
circulum, positum sub dominio Gerionis: qui quidem octavus
circulus dividitur in X malas bulgias, quarum due continentur in
isto cantu.  Et incipit prima ibi:

     In questo luogo, de la schiena scossi
     di Gerion, trovamoci, etc.

                        (^Inf.~ XVIII. 19-20)

et finit ibi:

     et questo basti de la prima valle
     sapere, etc.

                        (^Inf.~ XVIII. 98-99)

Secunda vero malabulgia incipit ibi:

     Gia eravam l@a 've lo stretto calle
     con l'argine secondo s'incrocicchia,

                        (^Inf.~ XVIII. 100-101)

et finit ibi:

     Et quinci sian le nostre viste satie.

                        (^Inf.~ XVIII. 136)

	In prima malabulgia tractat autor de lenonibus et
deceptoribus, quorum pena est quod a demonibus cornutis scopantur
et verberantur.  In secunda vero tractat de adulatoribus, quorum
pena est quod in stercore putrido stant submersi.

	In isto XVIII+o~ cantu continentur tres comparationes
{*vv. 10-11; 14-15; 28-30;*} et tria notabilia {*vv. 37-39;
82-84; 85*}.

	|Deductio textus de vulgari in latinum.~

	Postquam autor in superiori circulo, hoc est in VII+o~,
de peccato violentie quam malitiosus homo tripliciter operatur,
in Deum, scilicet, proximum, et se ipsum, egregie pertractavit,
nunc in isto VIII+o~ de peccato malitie et bestialitatis, prout
per fraudem committitur, pertractare intendit.  Sed quia fraus
sive deceptio committitur X modis, ideo iste octavus circulus in
quo punitur ipsa deceptio sive fraus, in X malas bulgias
distinguitur ab autore.  In prima nanque malabulgia ponit lenones
et seductores; in secunda adulatores; in tertia symoniacos; in
quarta ydolatras atque magos; in quinta barattatores; in sexta
ypocritas; in septima latrones; in octava fraudulentos
consiliarios; in nona scismaticos; in decima vero et ultima
falsatores.  Incipiens autem a prima, facit quoddam prohemium,
designans situm octavi circuli, dicens: Locus est in Inferno qui
dicitur Malebolge, totus petrosus in materia et ferreus in
colore, sicut murus qui in circuitu vallat eum.  Et in medio
istius campi maligni, idest octavi circuli, est unus puteus satis
largus et profundus, de quo qualiter sit ordinatus suo loco infra
dicetur.  Et in medio, hoc est inter altitudinem illam de qua de
VII circulo cum Gerione ad infima descenderunt et puteum illum,
est octavus circulus in X malasbulgias distinctus atque divisus. 
Et super unamquanque bulgiam, ut de una in aliam possit iri, est
unus pons ferreus et petrosus.  Facto prohemio, in quo situm
istius octavi circuli designavit, ad primam bulgiam manum ponit,
dicens, cum superiori cantu continuando, quod statim quod illa
putrida fraudis ymago ipsos ad terram deposuit, Virgilius tenuit
a sinistris, et autor secutus est eum.  Dum autem ambo sic iuxta
ripam prime bulgie pertransirent, dicit autor quod a manu dextera
vidit in ista prima bulgia nova tormenta et novos tortores. 
Erant enim ibi in fundo nudi peccatores qui sine aliqua requie in
illa fovea per circuitum decurrebant; et erant distincti isti
currentes in duos ordines sive partes.  Nam una pars, et isti
erant lenones, veniebant iuxta ripam per quam ipse autor una cum
Virgilio ambulabat.  Ideo dicit in textu:

     dal mezzo in qua ci venian verso 'l volto.

                        (^Inf.~ XVIII. 26)

Alia vero pars iuxta aliam ripam ibat.  Et isti erant seductores,
qui quia magis quam lenones peccaverunt, ideo magis ad tormenta
decurrunt.  Ideo ait in textu: ^di l@a con noi~ -- supple
veniebant -- ^ma con passi magiori.~  Et ponit hic autor quandam
similitudinem Romanorum, ut melius ymaginari possimus quomodo
illi ambulabant contra se; quam similitudinem ego ponam quando
comparationes finaliter exarabo.  In utrisque autem ripis dicit
autor cornutos demones se vidisse, qui cum magnis ferulis illas
animas crudeliter verberabant.  Et tam magnos ictus cum illis
ferulis illis dabant, quod illi, recepto primo ictu, iam nullus
ipsorum nec secundos nec tertios expectabat.  Et interim quod
autor sic ibat inter illas animas sic a demonibus verberatas,
unum militem de Bononia recognovit, qui propter peccatum
lenocinii quod de sorore carnali commisit, cum aliis lenonibus
est damnatus.  Et ad aliqualem excusationem sui dixit ille miles
autori quod omnes sui concives sunt isto vitio lenocinii
maculati.  Et dum sic loqueretur cum Dante, unus demon qui erat
in ripa ipsum percussit cum ferula sua, dicens: <Vade leno, hic
non sunt femine meretrices>.  Autor autem illum dimittens
Virgilium est secutus, et ad quendam pontem qui operit istam
primam bulgiam devenerunt.  Et illum pontem leviter ascendentes,
in pontis medio aliquantulum pausaverunt.  Dum autem sic
pausarent, dixit Virgilius ad autorem: <Facias quod istos ex ista
parte alia venientes attente respicias, quorum facies, quia
nobiscum venerunt, videre minime potuisti>.  Et dum inde
respicerent illam gentem, que propter peccatum deceptionis et
fraudis quod in mulieres quas deceperunt perpetrarunt, ait
Virgilius ad autorem: <Respice illum magnum qui venit; et licet
dolore sit plenus, tamen propter suam magnanimitatem lacrimas non
expandit.  Respice quantum aspectum regalem in penis etiam ipse
tenet.  Ille enim est Iason, qui audacia et prudentia sua magna
regnum Colcorum aureo vellere spoliavit>.  Et ut Dantes sciret
causam quare tantus homo in ista bulgia sic punitur, narrat sibi
Virgilius quomodo ipse Iason decepit duas maximas mulieres,
Ysiphilem videlicet et Medeam; quarum prima fuit filia regis
Lempni et altera filia regis Colcorum.  Unde ait: Ipse transivit
per insulam Lempni postquam audaces femine omnes suos masculos
morti sine pietate aliqua tradiderunt.  Et ibi cum signis et
verbis ornatis Ysiphilem iuvenculam tunc decepit, que omnes alias
primitus deceperat mulieres.  Dimisit enim eam ibi gravidam et
desertam, et ideo talis culpa ad tale martirium ipsum damnat, et
de Medea ibi etiam fit vindicta.  Cum ipso etiam vadit qui cum
tali vitio decipit mulieres.  Et istud de prima valle et de istis
qui ibi sunt scire sive videre sufficiat nunc ad presens.

	Determinato autem peccato lenocinii et peccato
deceptionis et fraudis, que duo peccata quodammodo unum sunt, et
que in ista prima malabulgia condemnantur, ad secundam bulgiam,
in qua punitur adulatio, dirigit autor gressus.  Et dicit quod
ista bulgia est multum profunda, intantum quod nisi homo pontem
ascendat, nichil videre breviter potest ibi.  Et ideo de primo
ponte veniens ad secundum, dicit quod in fundo secunde bulgie
vidit quandam gentem in vituperosa et opprobriosa pena submersam. 
Erat enim illa fovea stercoribus putridissimis tota plena.  Et
cum autor ibi inferius cum oculo scrutaretur, vidit ibi quendam
cum capite sic stercoribus coopertum, quod si erat laycus sive
clericus minime videbatur.  Ille autem, dum se sic vidit conspici
ab autore contra ipsum exclamavit dicens: <Cur es tu ita avidus
respicere me magis quam alios stercorosos?>  Et Dantes ad eum:
<Quia si bene recordor, iam te vidi cum capillis non madidis,
immo siccis.  Et es Alexius de Anterminellis de Luca; ideo te
respicio plus quam omnes>.  Et ille tunc, percutiens sibi caput
dixit: <Adulationes mee hic inferius me merserunt, ex quibus
linguam nunquam habui satiatam>.  Post hoc autem Virgilius
ostendit autori antiquam Taydam meretricem, que adulando amasio
suo dicenti: <Habeo aput te gratias magnas?>  <Ingentes>, inquit. 
Ideo ait in textu:

     Tayda @e, la puttana che rispose
     al drudo suo quando disse: <@O io gratie
     grandi apo te?>  <Anzi maravilliose!>
     Et quinci sian le nostre viste satie.

                        (^Inf.~ XVIII. 133-136)

	|1.~  Hic incipit octavus circulus Inferni, in quo
punitur malitia, sive fraus, que naturalem amorem extinguit.  Ad
cuius evidentiam est sciendum quod amor est duplex, scilicet
naturalis et accidentalis.  Naturalis amor est ille qui est et
esse debet in tota natura humana, que ab omnibus diligitur et a
nemine oditur; et iste talis amor spiritualem fiduciam non
requirit.  Accidentalis vero, sive spiritualis amor, est ille qui
facit aliquem vel aliquos singulariter amari, et hoc vel propter
consanguinitatem, vel propter patriam sive partem, vel propter
amicitiam, vel propter recepta beneficia.  Et iste talis amor
fiduciam tam in amato quam in amante reponit.  Contra istos
itaque duos amores fraus et malitia bestialis hominis operatur;
que quidem fraus, quia duplicem amorem extinguit, ideo duplicem
locum obtinet in Inferno.  In isto enim VIII circulo punitur
fraus que facit contra primum amorem; sed quia talis fraus
committitur X modis, ideo iste octavus circulus in X malasbulgias
est distinctus.  Fraus autem que secundum amorem extinguit, in
nono et ultimo circulo condemnatur; sed quia talis fraus quatuor
modis committitur, ideo nonus circulus in quatuor partes
dividitur ab autore.  Et de his duabus fraudibus habetur superius
[XIM+] cantu, ibi:

     La froda, ond'ogni conscientia @e morsa,
     pu@o l'uom usar in colui che 'n lui fida,
     et in quel che fidanza non imborsa.

                        (^Inf.~ XI. 52-54)

	Tractans autem de prima fraude, ipsam in VIII circulo
collocat et distinguit, quem quidem circulum partitur in X
partes, ut dictum est.

	|2.  tutto di pietra et di color ferrigno.~  Vult dicere
hic autor quod octavus circulus, qui continet decem foveas, est
totus petrosus, idest de petra factus; et ista talis petra est in
colore ferrea, sicut est ille murus rotundus et altus qui in
circuitu vallat eum.  

	|3-5.~  Dicit hic autor quod in medio illius campi
maligni est unus puteus satis largus et profundus; sed quia in eo
nichil a longe videtur, ideo vocat ipsum vanum.

	|6.  di cui suo loco dicer@a l'ordigno.~  Vult hic dicere
autor de isto puteo aliud non dico ad presens, quia qualiter sit
ordinatus suo loco dicetur.

	|7-9.~  Adhuc declarat hic autor situm octavi circuli,
dicens quod sicut puteus qui est in medio est rotundus, ita illud
totum quod est inter puteum et illam altam ripam, de qua
descenderunt, est rotundum; et istud tale rotundum in decem
foveas, que una circuit aliam, est distinctum.  

	|10-18.~  Ideo sequitur cum exemplo: Qualiter enim una
bulgia cingat aliam, exemplificando demonstrat quod, quemadmodum
pro custodia murorum plures et plures fovee castella circundant,
ita in isto VIIIM+ circulo una bulgia circumdat aliam, quousque
perveniatur ad puteum qui est in medio collocatus.  Et
quemadmodum hoc mundo, ubi sunt plures fovee circa castra, super
quamlibet foveam est unus pons, ita super malasbulgias sunt
pontes, qui pontes rescindunt argines atque vallos, sed puteum
non transcendunt.  Ideo ait in textu: |infin al pozzo che i
tronca et raccogli.~

	^PRIMA COMPARATIO.~  Ista comparatio {*vv. 10-11*} est
superius explanata. 

	^SECUNDA COMPARATIO.~  Ista comparatio {*vv. 14-15*} est
superius explanata.

	|19-21.~  Hic incipit prima malabulgia, in qua tractat de
prima deceptione et fraude quam quis in luxuria operatur.  Sed
quia in luxuria committitur duplex fraus, ideo isti qui in ista
bulgia puniuntur in duas partes et ordines sunt distincti.  Prima
enim fraus, que committitur in luxuria, est illa que committitur
per aliquod medium, sicut per ambaxiatam, ut puta lenones qui
semper ad deceptionem ambarum partium tendunt.  Quia, ut videmus,
lenones pulcritudinem, venustatem, et iuventutem mulieris homini
magnificant, et mulieri hominis curialitatem, liberalitatem, et
nobilitatem extollunt.  Secunda vero fraus, que in luxuria
committitur, est illa quam quis non per medium, sed per se ipsum
immediate committit, ut puta quando homo suadet mulieri ut sue
consentiat voluntati, promittens ei dolose ipsam accipere in
uxorem, vel ipsam nunquam derelinquere, vel sibi in omnibus
providere; sed postquam suam perfecerit voluntatem, ipsam deserit
vel expellit.  Qui primam fraudem committunt vocantur lenones;
qui vero secundam, dicuntur deceptores.  Et isti ambo in ista
prima malabulgia puniuntur.  Sed quia secundi magis peccare
dicuntur quam primi, ideo maioribus ictibus verberantur, ut patet
in textu.

	|26.  dal mezzo in qua ci venian verso 'l volto.~  Isti
sunt lenones.

	|27.  di l@a con noi, ma con passi magiori.~  Isti sunt
deceptores, qui dolose decipiunt mulieres.  Et nota quod istos
dicit magis ad tormenta currere quam lenones, quia maius peccatum
est puellam cum deceptione habere, et postea relinquere seu
expellere, quam alteri procurare.  Unde Thamar, filia David,
quando fuit illusa et decepta a fratre suo Amon, ait ei, ut
habetur in secundo libro Regum, XIII+o~ capitulo {II ^Regum~
13.16}: Maius est hoc malum quod nunc agis adversum me expellens
me quam quod ante fecisti opprimens me.  Et Phyllis ait ad
Achillem, ut scribit Ovidius in libro ^Epistularum~:

     Fallere credentem non est operosa puellam
     Gloria.  Simplicitas digna favore fuit.
     Sum decepta tuis et amans et femina verbis.

                        {^Heroides~ II. 63-65}

	|28-30.~  ^TERTIA COMPARATIO.~  Comparatio talis est:
Omni enim anno centesimo est Rome, ut tradit antiquorum vera
relatio, non solum plena sed plenissima omnium peccatorum
remissio, omnibus scilicet accedentibus ad limina beatorum
apostolorum Petri et Pauli.  Romani autem, propter infinitam
multitudinem que illo anno Rome concurrit, talem modum super
pontem Sancti Angeli gentibus transeuntibus invenerunt.  Nam in
utroque capite pontis positi sunt custodes, qui taliter ordinant
transeuntes ex una enim banda sive latere pontis: quidam habent
faciem versus castrum Sancti Angeli, quod quidem castrum est in
capite pontis, et vadunt ad Sanctum Petrum; ex alia vero parte a
Sancti Petri basilica venientes vadunt versus montem, qui quidem
mons est ab alio capite pontis.  Exemplificat itaque autor et
dicit quod quemadmodum anno iubilei, dum Rome est generalis
remissio omnium peccatorum, una gens vadit ad Sanctum Petrum et
alia redit, sic in ista malabulgia ab una parte ibant lenones et
ab alia deceptores.

	Iubileus autem annus quid sit et unde dicatur breviter
est videndum.  Iubileus enim erat in veteri testamento quilibet
annus quinquagesimus, in quo anno, secundum quod legitur in
Levitico, omnis servus efficiebatur liber, omnis possessio que
vendita erat ad venditorem redibat.  In isto eodem anno
quiescebat terra Iudeorum, quia non arabatur nec serebatur. 
Debita etiam isto anno dimittebantur.  Habuit autem ortum sive
initium a quadam victoria quam habuit Abraam contra quattuor
reges, scilicet regem Elamitarum, regem Babilonis, regem Ponti,
et regem gentium; propter quam quidem victoriam omnes captivos
quos ceperant illi reges, Abraam liberos abire permisit.  ^Iobel~
enim lingua ebraica dicitur ^remissio~; inde ^iubileus,~ idest
^remissivus.~  Ob hoc autem institutus est quinquagesimus annus,
quia tunc erat Loth quinquaginta annorum quando ipsum de manibus
regum eripuit Abraam; vel tunc erat quinquagesimus annus ex quo
locutus fuerat Deus Abrahe; vel Abraam peritus astrorum in quibus
etiam, secundum quosdam, Zoroastem, magice artis inventorem,
instruxit, noverat quod intemperies aeris que fit ex elevatis
vaporibus vel depressis planetis semper versus ad L annos ad
temperiem redeat.  Et quod vidit fieri in astris voluit imitare
in terris.  Christiani autem omni anno centesimo, quia centesimus
numerus est perfectior quinquagesimo, faciunt Iubileum, in quo
remittuntur omnia debita peccatorum et in quo omnes qui sunt
servi peccato efficiuntur liberi Deo.

	|37-39.~  ^PRIMUM NOTABILE.~  Istud est notabile
curiosum, in quo ponit quod ille anime a cornutis demonibus sic
scopate velocissime propter verbera decurrebant.  |Berze~ enim in
lingua florentina pedes, sive calcaneum, prefigurat.

	|40-41.~  Iste leno, qui in ista bulgia cognoscitur ab
autore, fuit quidam nobilis miles de Bononia, qui vocatus fuit
dominus Veneticus de Caccianimicis.  

	|49-50.~  Hic Venedicus ideo in ista bulgia reperitur,
quia sororem suam germanam, nomine Ghisolam, Opizoni marchioni
Estensi non erubuit mediante pecunia procurare.  

	|52-57.~  Quasi dicat: Ego sum ille qui propriam sororem
alteri procuravi, quamvis sit horridum atque turpe solummodo
dicere alteri propriam lenonizare sororem.  Iste est enim ille
Opizo de quo habetur supra in VII circulo, cantu XII+o~ {*v.
111*}, girone primo.

	|58.  et non pur io qui piango bolognese.~  Ad aliqualem
sui excusationem et suorum civium abominabilem damnationem, dicit
hic dominus Veneticus Danti quod non ipse solus Bononiensis
propter peccatum lenocinii plangit ibi, quia in illa malabulgia
sunt plures Bononienses mortui quam sint in Bononia modo vivi. 

	|59-61.~  Civitas Bononie sita est inter duo flumina;
unum vocatur Savena, reliquum vero Renum.  Bononienses vero
utuntur quodam singulari vocabulo, scilicet |sipa,~ et sonat in
eorum lingua ^sit~ vel ^fiat~; ut cum dicimus in latino: Sit
nomen Domini benedictum, Bononienses vulgo dicunt: ^Sipa lo nome
di Dio benedicto.~  Vult ergo autor dicere quod tot homines non
sunt in Bononia vivi, illud singulare vocabulum personantes, quot
sunt Bononienses mortui in ista prima malabulgia propter peccatum
lenocinii condemnati.  Quod autem dicitur in textu: |tante lingue
non son ora apprese / a dicer sipa,~ sic intellige: Cum de sero
circa crepusculum vel de nocte Bononienses cum scolaribus sibi
obviant alternatim, cum volunt scire utrum sint extranseci sive
cives, unus alteri dicit: <Dic sipa>.  Et si fuerit cives ille
qui fuerit requisitus, statim perfecte resonat illud verbum; si
autem advena fuerit vel scolaris, ad pronuntiationem illius verbe
capitur in instanti.

	|62-63.~  Hic reddit dominus Veneticus veram causam
propter quam Bononienses communiter sunt lenones, quia communiter
sunt avari.  Et ex hoc solvitur questio que fit, ex quo scilicet
peccato ex septem principalibus istud peccatum lenocinii oriatur. 
Et patet quia ex peccato avaritie.

	|67-69.~  Postquam autor in ista prima malabulgia de
lenonibus pertractavit, nunc in ista eadem tractat de
deceptoribus, qui dolose decipiunt mulieres.  Quorum peccatum ex
quo ex VII principaliter oriatur, non bene clare apparet.  Sed
quantum ad presens, dico quod istud peccatum, scilicet decipere
mulieres, aut oritur a luxuria aut ab avaritia.  Nam quidam ipsas
decipiunt, ut cum ipsis suas vuluptuosas expleant voluntates;
quidam vero, ut ab ipsis extorqueant quicquid possunt.  Et tales,
ut ait Aristoteles, non luxuriosi, sed avari potius sunt
censendi.  Et causa est ista, quia nullum peccatum denominatur
nisi a fine vel intentione.  Unde beatus Ambrosius: Intentio tua
operi tuo nomen imponit.  Et poeta: Quicquid agant homines,
intentio indicat omnes.

	|82-84.~  Tractans autor de illis qui dolose decipiunt
mulieres, inducit exemplariter poetando quendam antiquissimum
regem Grecorum, nomine Iasonem, qui duas decepit maximas
mulieres, Ysiphilem scilicet et Medeam, cuius deceptionis ystorie
breviter iste sunt.  In regno nanque Thesalie, quod quidem regnum
Salonichium hodie appellatur, fuit antiquitus quidam nobilis et
potens rex, nomine Peleus, pater illius bellicosissimi viri,
scilicet Achillis, qui fuit fortissimus inter Grecos.  Habebat
autem iste Peleus fratrem germanum nomine Esonem; qui quidem Eson
habuit quendam filium nomine Iasonem, iuvenem certe fortem et
strenuum, ac etiam mirabiliter spetiosum.  Hunc Iasonem primates
Thesalie affectu mirabili diligebant, intantum quod in corde
regis suspicio orta est ne Iason invaderet gubernacula regni sui. 
Illis autem diebus fama loquax per mundum insonuit quod in insula
Colco erat quidam aries cuius vellus erat aureum, ut fame
preconium perhibebat; hunc aurei velleris arietem, describit
hystoria sive fabula, custoditum fuisse mirabili cura et studio
dei Martis.  Nam quidam boves ipsi Marti consecrati, qui ex ore
flammas igneas evomebant, et quidam draco aspectu et visu
terribiles, erant ad ipsius aurei velleris custodiam per artem
mathematicam deputati.  Si quis vero miles bellicosus et fortis
vellet dictum arietem possidere, oportebat eum cum predictis
bobus primo inire certamen.  Et si eorum victoria potiretur,
oportebat eum draconem occidere insopitum.  Quibus bobus devictis
et dracone necato, debebat cum illis bobus terram arare, et
dentes draconis avulsos in illa terra arata protinus seminare. 
Ex quo semine debebant oriri quidam homines armati mirabiliter
bellicosi, et cum istis similiter debebat inire certamen.  Et sic
oportebat eum antequam ad aureum vellus posset accedere, tria
periculosa bella subire.  Pelleus autem rex Thesalie, dubitans de
nepote, ipsum accersivit et ait ad eum: <O fili mi, gloria regni
mei, si in regno meo quod tibi de iure succedet -- quia nondum
natus erat Achilles -- esset aureum illud vellus, quod in Colcon
insula custoditur, ego reputarer et dicerer gloriosior homo
mundi.  Perge igitur, care nepos, cum comitiva regum et
principum, quos mea magnificentia tibi dabit, et vade in Colcon,
ut per te possideam quod totis desideriis concupisco>.  Tunc
Iason sicut curialis, probus, et dulcis, non advertens fallacias
sui patrui versipellis, et ad mandata regis se offert totaliter
pariturum.  Unde rex, corde exhyllaratus et facie, mandavit uni
ingenioso artifici, qui dicebatur Argus, ut navem maximam
fabricaret que Iasonem et socios transportaret.  Qui, iussa
complens, fecit navem que ab autore <Argos> dicta est, et eius
naute <Argonaute> dicti sunt.  Dicitur autem ista navis prima
fuisse navis, non quod prima fuerit -- nam primo multe navicule
facte fuerant -- sed ista fuit prima navis que cum magnis velis
ad loca remota transivit.  Ideo dicta est etiam <pegasea>, idest
<volans>; nam sicut avis pennis per aera volat, sic navis maria
velis sulcat.  Unde versus: More volantis avis, volat alta per
equora navis.  Fabricata autem navi, Iason cum nobili procerum
comitiva, Herculis qui monstra devicit, Castoris et Pollucis, qui
fuerunt reges in Grecia, Medi qui Medos condidit, Ameni qui
Amenos fundavit, et aliorum quam plurium ascendit in eam. 
Navigans it{*a*}que per mare, Iason applicuit primo ad portum
troyanum, qui dicebatur tunc temporis Symenonta.  Tunc Laumedon
rex Troye, timens et dubitans de adventu Grecorum, ipsos
inhoneste pepulit terra sua.  Et ista fuit prima causa et radix
illius terribilis guerre que postea inter Grecos viguit et
Troyanos.  Nam postquam de aureo vellere victoriam habuerunt, cum
multis navibus ad portum Troye iverunt, et ibi positis de nocte
insidiis, cum summo die Laumedon ad propulsandas naves
ascenderet, insidie de vineis exeuntes, urbem totam edacibus
flammis tradunt et ipsum Laumedontam occidunt.  Filius autem
eius, nomine Tros, civitatem incensam, mortuo patre in melius
reparavit.  Iason autem cum sociis prosequens vota sua ad quamdam
insulam que Lempnos dicitur devenerunt.  In hac vero insula non
invenit Iason aliquem virum nisi solummodo regem, quia paulo
antequam ipse Iason in insulam applicuisset mulieres Lempni omnes
masculos cuiuscumque conditionis, status, vel etatis existerent
una nocte interemerunt, preter Ysiphilem, que patri suo naturali
dilectione commota, vitam voluit condonare.  Et hoc manifeste
apparet per epistulam quam scripsit ipsa Ysiphile Iasoni contra
Medeam, ubi sic ait:

     Prodidit illa patrem; rapui de cede Thoanta.
     Deseruit Colcos; me mea Lempnos habet.

                        {Ovid, ^Heroides~ VI. 135-136}

	Hoc autem scelus mulieres Lempni ideo perpetrarunt, quia
viri earum quodam tempore profecti ad bellum, habita victoria,
cum uxoribus et filiabus hostium se carnaliter miscuerunt; et
adeo dulci amore cum ipsis confederati sunt, quod postquam ad
propria sunt reversi intantum suas mulieres execrati fuerunt,
quod nullus voluit cum aliqua sub uno tecto iacere, vel ad unam
mensam similiter manducare.  Unde ipse, dolore succense, quia ut
ait Ovidius {^Heroides~ VI. 140 (^adapted~)}: Quelibet iratis
ipse dat arma dolor.  Habito inter eas et deliberato consilio,
una nocte omnes masculos necaverunt, preter Ysiphilem, que suo
patri pepercit, ut dictum est.  Ad hanc igitur insulam veniens
Iason et applicans ad civitatem, inveniensque ipsam viris
totaliter vacuatam, vi voluit capere civitatem.  Sed mulieres
Lempni, sicut scribit Statius V libro ^Thebaydos~ {^Theb.~ V. 106
ff.}, portas clauserunt, muros et turres ascenderunt, et
civitatem viriliter defenderunt.  Videns vero Iason quod non
potuisset vi armorum capere civitatem, se convertit ad dolos. 
Ysiphilem enim filiam regis alloquitur, et verbis dulcibus et
compositis ipsam flectens, promittit sibi ipsam capere in uxorem,
et omnibus mulieribus Lempni viros etiam se daturum, nec non et
civitatem et insulam totam se offert legaliter defensurum.  Tunc
Ysiphile, nimium credula, portas aperit, Iasonem recipit, et
regni totius dominium sibi tradit.  Iason autem duobus annis cum
ipsa remansit, tanta fuit pulcritudine sua captus; et hoc est
quod ipsa scribit ei in epistula sua dicens, sicut narrat
Ovidius:

     Urbe virum vidi, tectoque animoque recepi!
     Hic tibi bis estas, bisque cucurrit hyems.

                        {^Heroides~ VI. 55-56}

	Tandem, expletis duobus annis, ipsam duobus filiis
gravidam dereliquit, et ad Colcon, ut dictum est, pro aureo
vellere festinavit, promittens sibi se reversurum ad ipsam.  Sed
ipse, habita victoria de Colchis, ipsam decepit et nunquam ad
ipsam est reversus.  Unde ipsa hoc sibi improperat per epistulam
dicens:

     Tertia messis erat, cum dare vela coactus,
     Implesti lacrimis talia verba tuis:
     <Abstraor, Ysiphile; si dent modo fata recursus,
     Vir tuus hinc abio, vir tibi semper ero>.

                        {^Heroides~ VI. 57-60 (^adapted~)}

Et infra:

     Cur tua polliciti pondere verba carent?
     Vir meus hinc ieras, non vir meus inde redisti.

                        {^Heroides~ VI. 110-111}

	^SECUNDUM NATABILE.~  In hoc notabili est notandum quod
magnanimi homines, sicut fuit iste Iason, propter dolores quos
sustinent sive habent lacrimas non expandunt, quia sensualitatem
a qua lacrime oriuntur rationi subiciunt.  Unde legitur de
Catone, quod dum esset in Asia et sibi mors filii qui Rome
decesserat nuntiata fuisset, mox respondit: <Satisfecit nature
filius meus, quia mortalis erat>.  Unde Tullius de hac
magnanimitate Catonis in libro ^De Amicitia~ loquens ait: Aut
enim nemo, quod quidem magis credo, aut si quisquam sapiens est,
Cato sapiens fuit.  Quomodo enim, ut alia omittam, mortem filii
tulit {^De Amicitia~ 2}.

	|85.  quant'aspecto reale ancor ritene~!  ^TERTIUM
NOTABILE.~  Proprium est enim magnificorum virorum, quod licet a
felicitate in miseriam cadant, quod mores altos non dimittunt. 
Nam ut manifeste videmus, multi ribaldi, quia sint filii
nobilium, etiam nullo statu infimo in gestis et moribus
cognoscunt.

	|91-93.~  Hoc est dicere: Iason decepit Ysiphilem, que
primo omnes alias deceperat mulieres, que contra consilium
ordinatum patrem suum noluit trucidare.

	Viso quomodo Ysiphile fuit decepta, ad Medeam breviter
transeamus.  Recedens itaque Iason ab Ysiphile, venit in regno
Colcorum, in quo regno regnabat tunc temporis rex Oetes, qui
liberis carens, unicam filiam, Medeam nomine, possidebat; que
quamquam iam ad annos nubiles pervenisset, a puerilibus tamen
annis se totam exhibuerat liberalibus disciplinis, et adeo in
mathematica erat experta ut per exorcizationes nigromanticas
lucem subito vertebat in tenebras, ventos inducebat, et pluvias
corruscationes generabat, et grandines ac etiam tumidos
terremotus, fluviorum autem decursus per declivia loca labentes
ad superiores partes refluere et redundare cogebat, hiemali etiam
tempore arbores frondibus et prata floribus vestiebat, iuvenes
quoque senescere, et senes iuvenescere faciebat.  Hec etiam, ut
credidit antiqua gentilitas, luminaria magna celi, solem scilicet
atque lunam, contra naturalem ordinem faciebat subito eclipsari. 
Que omnia non vere sed fantastice operantibus demonibus faciebat. 
Hec itaque cum esset virgo nimium speciosa, vulnerata amore
Iasonis docuit ipsum quomodo domaret boves Marti consecratos, qui
erant ad custodiam arietis deputati.  De quibus Ovidius in libro
^Epistularum~:

     Martis erant thauri plus quam per cornua sevi,
     Quorum terribilis spiritus ignis erat.

                        {^Heroides~ XII. 41-42}

et quomodo, domitis bobus atque devictis, draconem per vigilem
trucidaret.  Quo trucidato sive necato, docuit ipsum terram
arare, dentes draconitidos seminare, armatos natos ex dentibus
debellare, et sic vellus aureum transportare.  Quod nil aliud hec
poetica narratio sonat nisi quod rex Colcorum habebat ydolum
aureum ad modum arietis fabricatum, cui ydolo fecit templum
mirabile fabricari, in quo templo thesaurum recondidit infinitum. 
Locum autem, ne violentia capi posset, munivit foveis, muris,
turribus, atque armis.  Posita vero custodia et defensione
visibili, adhibuit etiam et invisibilem; nam per artem magicam,
in qua sua filia nimium docta erat, tales apparentes custodie ibi
erant.  Iason autem multa astutia et prudentia regnum Colcorum
intravit, omnia que ordinata erant ad templi et regni custodiam
dissipavit atque removit, et thesaurum totum cum ydolo
asportavit.  Ipsam autem Medeam, cuius opere hec omnia fecerat,
in uxorem accepit et secum in Greciam ipsam ducens tandem duobus
filiis gravidam dereliquit, et aliam uxorem accepit.  Unde ipsa
Medea ipsum Iasonem de sua fallacia in quadam epistula quam
scribit Ovidius increpat in hec verba:

     Intrasti patrie regna beata mee
     Et formosus eras, et me mea fata trahebant;
     Abstulerant oculi lumina nostra tui.
     Perfide sensiti? quis enim bene celat amorem?
     Cur unquam Colchi magnetida vidimus Argon?
     At michi plus equo? flavi placuere capilli
     Et decor et lingue gratia ficta tue.  Et si ego
     Te non iuvassem ac etiam docuissem
     Semina iecisses totidem sumpsisses et hostes
     Ut caderet cultu cultor ab ipse suo
     Quantum perfidie tecum scelerate perisset?

                        {^Heroides~ XII. beginning (^greatly~
                          ^adapted~)}

	In memoria etiam habere deberes qualiter et quomodo me in
templo Dyane sacramentaliter adiurasti dicens:

     Per mala nostra precor, quorum potes esse levamen
     Per genus, et numen cuncta videntis avi,
     Per triplices vultus arcanaque sacre Diane,
     Et si forte aliquos gens habet ista deos -- 
     O virgo, miserere mei, miserere meorum;
     Effice me meritis tempus in omne tuum!
     Quodsi forte virum non dedignare Pelasgum -- 
     Spiritus ante meus tenues vanescat in auras
     Quam thalamo nisi tu nupta sit ulla meo!

                        {^Heroides~ XII. 77-83; 85-86}

	Et ad hec sacrilega iuramenta Iunonem et Dianan in
testimonium invocasti dicens:

     Conscia sit Iuno sacris prefecta maritis,
     Et dea marmorea cuius in ede sumus!
     Vidi etiam lacrimas -- an pars est fraudis in illis?
     Sed cito sum verbis capta puella tuis,

                        {^Heroides~ XII. 87-88; 91-92}

quod contra mandata patris amore tui tauros domui per vigilem
draconem sopivi, et ex dentibus natos milites debellavi.

     Et tunc tibi, que raperes, vellera tuta dedi.
     Proditus est genitor, regnum patriamque reliqui;
     Munus, in exilio quod licet esse, tuli!
     Virginitas facta est peregrini preda latronis;
     Deficit hoc uno lictera nostra loco.
     Quod facere ausa mea est, non audet scribere dextra.

                        {^Heroides~ XII. 108-111; 114-115}

	Et sicut non audeo scribere ea que pro tuo amore tunc
feci, ita nunc pro tua crudelitate id quod concepi faciam et non
dicam.  Duos enim filios, quos ipsa Medea genuerat ex Iasone,
propriis manibus interfecit et ipsos patri in quodam convivio
tradidit devorandos.  Propter peccatum itaque deceptionis et
fraudis, quod contra Medeam commisit Iason, ideo in ista prima
malabulgia ponitur ab autore.  Ideo ait in textu: ^et di Medea
ancor si fa vendetta~ {v. 96}.

	|100-101.~  Hic incipit secunda malabulgia, in qua autor,
postquam in precedenti de lenonibus et illis qui mulieres
decipiunt pertractavit, de adulatoribus sive blanditoribus
poetando pertractat, ponens ipsos in putridissimis stercoribus
esse mersos; et hoc ad ostendendum quantum istud peccatum feteat
in naribus sapientum.  Nam nullum est fere peccatum quod ita
displiceat homini sapienti sicut est adulatio sive blanditio, que
alio nomine a sapientibus assentatio nuncupatur.  Continet autem
istud peccatum maximam deceptionem et fraudem, quia nunquam in se
continet veritatem.  Unde legitur de quodam imperatore romano
quod cum se coram suis principibus collaudaret, dicens quod
omnibus bonis desiderabilibus abundaret, ac etiam peteret utrum
aliquo indigeret, et omnes responderent quod nichilo indigebat,
ait sibi quidam philosophus: Uno indiges, quo indigent omnes,
quia de te coram te nullus loquitur veritatem.  Quantum enim
adulatio sit grave peccatum patet per beatum Augustinum super
psalmos.  Duo, inquit, sunt genera persecutorum, scilicet
vituperantium et adulantium.  Sed plus nocet lingua adulatoris
quam manus interfectoris {^Enarratio in psalmum~ LXIX. 5}.

	Propter quod adulatores vitare debemus quadruplici
ratione: Primo, quia adulatores sunt velut aucupes, animas
capientes; Proverbiorum 39: Homo qui fictis loquitur verbis et
blandis sermonibus amico suo, rete expandit gressibus suis
{actually ^Prov.~ 29.5 (^adapted~)}.  Et ideo viri sapientes
contra adulatores semper stant mirabiliter celati, ne eorum
fallaciis capiantur, Proverbiorum primo: Frustra iacitur rete
ante oculos pennatorum {^Prov.~ 1.17}.  Legitur enim de quodam
philosopho, nepote Platonis, quod dum quidam sibi adularetur ait:
<Desine adulari, nichil enim proficies>.  Secundo, quia
adulatores sunt sicut syrene, animas in peccatis dormire dulciter
facientes; Ysaie XIII+o~: Syrene in delubris voluptatis {^Isaias~
1.23}.  Sirene sunt pisces marini habentes spetiem mulieris, que
ita dulciter cantant quod nautas faciunt obdormire.  Simili modo
adulatores suis adulationibus homines ad se trahunt, et tanquam a
dormientibus, denarios, raubas, et alia bona carpunt; contra quos
Ysaie, tertio capitulo, loquitur nobis Deus: Popule meus, qui te
beatum dicunt ipsi te decipiunt {^Isaias~ 3.12}.  Sed quid
faciunt sapientes, claudunt certe aures dum eorum adulationibus
commendantur.  Beatus Ieronimus: Nos ad patriam festinantes
mortiferos syrenarum cantus surda debemus aure transire.  Tertio,
adulatores sunt sicut scorpiones vel apes; scorpio enim facie
blanditur, sed cum cauda venenum infundit.  Apes etiam mel
portant in ore, sed in cauda aculeum gestant.  Sic et adulatores
in facie laudant, sed in absentia vituperant.  Ideo tales, ut
venenata animalia, sunt vitandi.  Ieronimus in quadam epistula:
Quis iuxta viperam somnum securus capit?  Que si non percutiat,
certe solicitat.  Securius est enim perire non posse, quam iuxta
periculum non perisse.  Et Seneca: Habet suum venenum blanda
oratio.  Et ideo, iuxta sententiam cuiusdam doctoris: Cum sapiens
laudatur in facie, flagellatur in corde.

	Quarto, adulatores sunt sicut fricatores; fricant enim
sermonibus blandis quem aliis modis plicare non possunt.  Sicut
ponit Crisostomos exemplum de tauro quem, si non possunt homines
verbibus subiugare, fricant manibus eius cervicem.  E contra
autem, sapiens vir potius vult argui et reprehendi quam blandis
sermonibus collaudari.  Unde David ait in Psalmo: Corripiet me
iustus in mina et increpabit me; oleum autem peccatoris, idest
adulatio blanda, non inpinguet caput meum.  Et Tullius in libro
^De Amicitia~ {cf. ^De Amicitia~ 24}: In obsequio amicorum
comitas assit; affectatio vero vitiorum adiutrix procul
admoveatur.  Scitum est enim illud verbum Catonis: Multo melius
acerbos inimicos habere, quam eos amicos qui dulces videantur;
illos verum sepe dicere, hos nunquam.  Adulatores autem veritatem
nunquam dicunt, et si aliquando dicunt, non causa veritatis
commendande dicunt, sed ut possint placere vel aliquid
extorquere.  Et si placere vel extorquere non possunt, ad
opprobria se convertunt.  Unde legitur in istoriis Romanorum quod
dum quidam adulator multum Vespasiano imperatori adulatus
fuisset, et nichil ab eo accepisset, ait ille ad imperatorem:
<Vulpis potest pellem sed non animum commutare>.  Cui ait
magnificus imperator: <Huiusmodi hominibus debemus risum, nobis
correctionem, malefactoribus penam>.  Et ideo Tullius, in libro
^De Amicitia,~ dicit: Nullam in amicitia pestem esse maiorem quam
adulationem, blanditionem, et assentationem {^De Amicitia~ 25}.

	|115-116.~  Tractans autor de adulatoribus, duos maximos
adulatores in exemplum adducit: Et primo quendam militem de Luca,
qui vocabatur Alexius de Anterminellis.  Iste enim isto vitio
fuit mirabiliter maculatus.  Unde percutiendo sibi caput, quod
quidem zuccam, idest cucurbitam, nominat ipse autor, quia sicut
cucurbita est levis et vacua, ita adulatores, et maxime Lucani,
habent capita levia et vacua; ait ut habetur in textu:

	|125-126.~  Secundo ponit quandam antiquissimam
meretricem que Tayda dicebatur, que, ut scribit Terrentius in
suis comediis, fuit maxima adulatrix.  Nam cum semel quidam suus
amasius ei diceret: <Habeo ego magnas gratias apud te?> 
Respondit, ut ait Terrentius: <Imo ingentes>, idest mirabiles. 
Quam responsionem redarguit Tullius in libro ^De Amicitia~ {^De
Amicitia~ 26} dicens: Magnas agere gratias Thais satis erat
respondere <magnas>; <ingentes> inquit.  Et subdit Tullius:
Semper auget assentator id quod ille cuius ad voluntatem dicitur
vult esse magnum.  Propter peccatum igitur adulationis facit
autor de ista Thayda mentionem; et ab ista omnes meretrices, quia
adulatrices sunt, Thayde appellantur.  Et ideo ait in textu:

	|133-135.~  Si vero queritur unde adulatio oriatur, idest
ex quo ex VII peccatis mortalibus, dico quod oritur ex
pusillanimitate; quia adulatores pusillanimi sunt et viles, ideo
timent dicere veritatem.  Pusillanimitas autem oritur ex peccato
invidie, quia iuxta Salomonem {^Iob~ 5.2}, parvulum occidit
invidia.


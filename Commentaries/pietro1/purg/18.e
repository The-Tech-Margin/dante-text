	|13-15.~  <Posto avea fine al suo ragionamento>.  Auctor
in hoc Capitulo reassumit duo dubia ex praecedentibus.  Primum
est, quid sit amor noster generalis appetitivus et
concupiscibilis;

	|22-39.~  et dicit Virgilius, ut in textu, scilicet, quod
in nobis orientibus a coelestibus corporibus primis motibus ad
aliquid volendum vel faciendum, vel non, subsequens rationalis
voluntas dependens ab intellectu volvit animum judicio recto, vel
non; et illud volvere est talis amor noster.  Et ideo, quia libero
nostro mediante arbitrio, ipso eligente, si bene elegit, bonus
erit talis amor, si male, malus; et ideo non potest dici omnis
amor actualiter bonus, licet bonus potentialiter in sua materia
sit. 

	|43-45.~  Secundum dubium est: si anima nostra vadit
solum cum pede dicti amoris, et ipse amor exterius in nos venit,
quomodo peccat anima male operando, vel meretur bene agendo?

	|49-54.~  Ad hoc Virgilius, idest ratio, solvit dicens:
quaelibet forma substantialis secta, idest partita a materia, ut
corpus, in se habet specificam virtutem.  Unde Boetius in libro
de duabus naturis: ^natura est unamquamque rem informans
specifica differentia, quae scilicet complet distinctionem
speciei.~

	|55-60.~  Nam in homine est intelligere, rationari: in
lynce videre quod est ultra aliquem montem: cani odoratus: anseri
auditus: apibus facere mel: arboribus etiam, ut in thure,
balsamo, et similibus, quia in operatione apparet ista dicta
specifica virtus, ut vita vegetabilis in frondibus viridibus.

	|61-63.~  Unde concludit, quod unde veniant tales primi
motus non scimus, nec perpendimus nisi cum appetere incipimus. 
Sed innata est nobis virtus, idest libertas arbitrii, quae
eligit, et in ea meremur et demeremur secundum bonam et malam
electionem talis amoris inclinantis ad bonum vel malum.

	|67-69.~  Et hoc est quare antiqui philosophi et poetae
suos libros morales dimiserunt nobis, quos non fecissent si non
habuissent libertatem talem tenendi et non retinendi talem
amorem.  Unde Socrates et Plato, et alii Academici philosophi,
respiciendo quod in nostris operationibus poterat peccari in plus
et minus, et quia nostra operatio sine superfluo et sine defectu,
mensurata cum medio nostra electione accepto, quia virtus erat
noster finis, vocaverunt operationem cum virtute beatitudinem. 
Zeno et Cato et alii Stoici posuerunt rigidam honestatem in non
ostendendo dolorem vel gaudium de aliquo, dicendo honestum esse
quod sine utilitate per se solum rationabiliter est laudandum. 
Et circa praedicta concludamus cum Aristotele in 1.+o~ de coelo
et mundo dicente creationem a Deo esse, qui animas ex nihilo
produxit in esse, et talis effectus non praesupponit causam, sed
anima ab se ipsa talem motum habet; vel si veniat aliunde,
ignoramus per quem motum, si bene vel male agit, meretur vel
demeretur.

	|76-81.~  Subdendo auctor Virgilium, idest rationem, sibi
sic suadere iter dicendo, quod luna nondum erat in media nocte,
et tarda, quia non sic videtur currens extra circulum
aequinoctialem, vel quia jam erat in descensu, et tunc erat
decima nona, et in Signo Librae, ubi sol existens intra insulam
Corsicae et Sardiniae ad respectum existentium Romae occidit.

	|82-84.~  Dicendo quod umbra, per quam Piettola ultra
alias villas Mantuanas nominatur, scilicet Virgilius ita
satisfecerat ei.

	|91-96.~  Ponendo quomodo vidit umbras currere, purgantes
se ab accidia, comparative ad Thebanos, qui olim dum pluvia
indigerent per suas vineas, et sic propter Bacchum, scilicet
propter vinum, currebant furiose per ripas duorum suorum
fluminum, quorum unum dicitur Ismenus, alter Asopus.

	|100.~  Qui spiritus ibant clamando ea quae nos ad
solertiam suadent, scilicet, quod legitur Lucae Capitulo primo de
Domina nostra, quae postquam de Spiritu sancto concepit, ita
praegnans volens visitare Elisabeth cognatam suam ait: ^exurgens
autem Maria in diebus illis abiit in montana cum festinatione in
civitatem Juda.~

	|101-102.~  Item solertiam Caesaris, qui possendo
requiescere Romae, ivit Massiliam contra Pompejanos; inde in
Hispaniam contra Petrejum et Afranium et Pompejanos tenentes
Ilerdam civitatem.  Nam tempus amittendo, maxime accidia, nos
ipsos amittimus; unde Seneca: ^reliqua a nobis aliena sunt,
tempus tamen nostrum est, nam nos ipsos amittimus dum tempus
amittimus.~

	|118-126.~  Et quia vitium accidiae multum inter
Claustrales frequentatur, ideo fingit se invenire quemdam Abbatem
sancti Zenonis de Verona honorabilis Abbatiae, in qua Dominus
Albertus de la Scala existens jam senex posuit Abbatem Dominum
Josephum ejus filium bastardum, claudum et seminsanum, non
audiens quod dicitur Moysi in Levitico, Capitulo 21.+o~ ^Adeo ut
dicat Aaron: homo habens maculam non offerat panem Deo suo, nec
accedat ad ministerium ejus si fuerit caecus, claudus, grandem,
vel parvum, vel tortum nasum habens, fractus pede, mancus,
gibbus, lippus, et similis.~  Tangendo historiam Frederici
Barbarossae, qui fuit magnus in probitate, sed parvus Comes
natione, et electus fuit per Electores imperator, omnibus aliis
discordantibus; et dum coronatus esset argentea corona ab
Archiepiscopo Coloniensi in civitate Aquisgranae, venit
Mediolanum ut assumeret coronam ferream ab ejus Archiepiscopo in
Ecclesia sancti Michaelis, deinde in Roma in Ecclesia Sancti
Petri ad altare Sancti Mauritii auream coronam a Papa: qui
Mediolanenses sibi denegaverunt introitum.  Quare dictus
Fredericus dictam terram obsedit, et ibi devictus et vulneratus,
rediit fugatus in Alamanniam cum propria camisia sanguinolenta
super hastam pro suo vexillo.  Unde commovit totam Alamanniam ad
suas vires, et redit, et obsedit et vicit dictam terram
Mediolanii, et eam fecit arari et seminari sale, ad ostendendum
quod sicut sal semenatum non nascitur, ita nec illa gens, nec
civitas.  Inde postea fuit coronatus a Papa Adriano in 1154.+o~, et
1167.+o~ refecta fuit dicta civitas.  Quod quidem vitium accidiae
regnat, ut dixi, in Claustralibus.  Isaias ait de eis: ^qui sunt
isti, qui ut nubes volant, sed velut mortui immobiles stant?~

	|133-135.~  Subdendo de insolertia populi Israelitici, de
qua legitur Numer. Capitulo 14.+o~, qui pro freno debet esse nobis
ab effectu, a vitio tali retinendo nos ipsos.  Nam dum Deus
exemisset Israeliticos de servitute Pharaonis, et fecisset eis
mare aperiri, ibant tardi et molles versus terram promissionis,
scilicet Jerusalem, ubi est Jordanus fluvius, murmurando de
manna, unde Deus maledicendo eis dixit: ^in solitudine hac
jacebunt cadavera, vos omnes qui murmurati estis a 20.+o~ annis
supra non introibitis terram super qua levavi manum meam, praeter
Caleb et Josue; parvulos autem vestros introducam ut videant
terram, quae vobis displicuit.  Cadavera vestra jacebunt in
solitudine: filii vestri erunt vagi in deserto 40.+a~ ^annos~ etc.

	|136-138.~  Item tangit insolertiam Creusae uxoris
Aeneae, quae incoepit eum sequi in recessu a Troja, et ut pigra
remansit in via; unde ad hoc Virgilius in 2.+o~ in persona Aeneae
conquerentis ait de ea:

     ^Una salus ambobus erit; mihi parvus Julus~
     ^Sit comes, et longe servet vestigia conjux.~

Et subdit:

     ^Dum sequor, et nota excedo regione viarum~, 
     ^Heu miserum, conjux fatone erepta Creusa~
     ^Substitit, erravitne via, seu lapsa resedit~
     ^Incertum, nec post oculis est reddita nostris~ etc.

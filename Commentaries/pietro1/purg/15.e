	|Proemio.~  <Quando tra l'ultimar dell' ora terza>. 
Auctor in hoc Capitulo, praemisso proemio, referendo se ad
praecedentia usque ibi:

   <Com' io voleva dicer: tu m'appaghe>

incipit tractare de materia tertii circuli, ubi de vitio irae
dicturus est.

	|1-6.~  Dicit enim auctor, quod ista secunda die, qua
stetit in Purgatorio, idest in contemplatione tali, ita
procedendo devenit ad illam partem diei, quam dicimus vesperum,
quae est juxta sero per duas horas et tertiam partem alterius,
sicut illa pars, quam dicimus tertiam, est juxta mane per duas
horas et tertiam partem alterius.  Et sic, si bene advertas, tunc
in Jerusalem erat matutinum, et in ista nostra occidentali parte
Europae, ubi auctor hoc recitat, erat media nox.  Et hoc est quod
dicit adjiciendo de natura sphaerae, idest irradiationis Solis,
quae semper tremulat et est in motu, ut puer, ludendo; quod non
ita contingit in radiis alterius luminis, vel planetae.

	|7-12.~  Dicendo, quod radii praedicti directe
percutiebant in illum altum angelum, qui figurat judicium
conscientiae, et angelicum motum, ut supra dixi de aliis angelis;
et per consequens tunc reflectebantur in ipsum auctorem.

	|16-21.~  Faciendo comparationem ad id quod de sole
verberante in aquam vel speculum contingit in opposita ejus
reverberatione, quae ita et in tantum ascendit ut descendit,
separata, scilicet, a casu suo centrico, qui est in medio altiori
puncto sui cursus, quem iste auctor vocat casum sive cadere
petrae.  Et hoc constat ad oculum accepto instrumento
astrologico, sive geometrico, ut puta astrolabio, vel quadrante,
vel alio quocumque, cum quo possit accipi vel notari altitudo
solis per multitudinem graduum: et quanta erit altitudo solis
reverberantis in aquam vel speculum ex una parte, tanta erit
altitudo radialis sphaerae solis repercussae in oppositam partem,
et e contra: et quantum sol ascendit, opposita sphaera, sive
radius ejus ascendit; et sic cum descendit, et illa descendit.

	|22-24.~  Ideo concluditur quod in illa hora, in illo
loco radialis sphaera solis infima in illum Angelum radians, in
auctorem directe reflectere poterat, ut dicit.

	|37-38.~  Et procedendo dicit, quod ita directus per
dictum Angelum, et ascendendo ad tertium circulum, audivit canere
quod dicitur in Mathaei 5.+o~ ibi: ^beati misericordes, quoniam
ipsi misericordiam consequentur.~  Et: ^beati pacifici, quoniam
ipsi filii Dei vocabuntur.~

	|39.~  Subdendo: ^gaude tu, qui vincis,~ idest, qui
substines talia propter Deum.  Unde ad Romanos 12.+o~ ait
Apostolus: ^noli vinci a malo, sed vince in bono malum.~  Quae
omnia ad reprehensionem vitii irae faciunt, de quo nunc dicturus
est.

	|43-57.~  Faciendo quamdam interpositionem ad id quod
dixit in Capitulo proxime praecedenti ibi, quare ponimus cor ubi
societas minuit portionem, scilicet ad bona ista mundalia, non ad
coelestia, in quibus bonis coelestibus portio augetur societate
et consortio.  Et facit inde Virgilium loqui, ut in textu
dicitur.  Ad quod ait Boetius: ^omne bonum, in comune deductum,
pulcrius elucescit.~  Et Seneca: ^nullius rei possessio jucunda
est sine socio.~  Et quia invidi contrarium servamus, non habendo
oculos ad coelestia, nisi consortio alterius magis ditamur, ideo
etc.  Idem Augustinus in 15.+o~ de civitate Dei ait circa hoc:
^nullo fit minor, accedente seu permanente consorte, possessio
bonitatis, quam tanto latius quanto concordius individua sociorum
possidet charitas.  Non habebit denique istam possessionem qui
eam noluerit habere comunem, et tanto eam reperit ampliorem,
quanto amplius ibi potuerit amare consortem.~  Et Gregorius: ^qui
facibus invidiae carere desiderat, illam haereditatem appetat,
quam numerus possidentium augescat.~

	|85-87.~  Et procedendo ulterius, incipit auctor dicere
de purgatione vitii irae, post superbiam et invidiam; et merito,
cum vento superbiae et invidiae ignis irae accendatur.  Et more
solito auctor, ut volens se purgare, ut doctrinet quemlibet in
simili, a dicto vitio irae, incipit contemplari ea quae sunt
contra illud vitium, et in remedium, videlicet opera pacifica et
benigna.  In quorum consideratione quasi abstractus devenit in
extasim, quae est cum homo aliqua visione vel cogitatione
extrahitur, dicta ab ^ex,~ quod est ^extra~, et ^stasis,~ quod
est ^status,~ quasi extra suum statum.

	|88-93.~  In qua extatica cogitatione primo vidit, idest
ad mentem reduxit sibi pacificentiam Virginis, de qua habetur
Lucae 2.+o~ ubi dicitur, quod dum per tres dies ipsa cum Joseph
quaesivisset Christum puerum existentem duodecim annorum, et
demum quaerendo et reperiendo eum in templo, non irate sed
pacifice dixit: ^fili, quid fecisti nobis sic?  Ecce pater tuus
et ego dolentes quaerebamus te.~

	|94-96.~  Secundo consideravit pacificentiam Pisistrati
ducis Athenarum, quam etiam recitat Valerius in 5.+o~; qui dum
unicam filiam haberet, quidam juvenis non magnae conditionis,
amore caecatus eam amplexatus est pariter et osculatus.

	|97-99.~  Annectendo aliam historiam, scilicet de origine
et nominatione dictae civitatis Athenarum, quam recitat
Augustinus in 18.+o~ de civitate Dei secundum Marcum Varronem hoc
modo.  Quidam rex nomine Cecrops, dum dictam civitatem fecisset,
et nomen nondum haberet, et oratus esset ad Deos ut hoc
ostenderent per aliquod auspicium, cum aliqui vellent eam
nominare Minervam, scilicet ab Athena, sive a Tritonia, quod idem
est, nam haec tria nomina habebat Dea sapientiae, scilicet
Pallas, quae nata dicitur de capite jovis; itaque post apparuit
repente olivae arbor, et alio loco aqua ex fonte irrigavit.  Quae
prodigia dictum regem Cecropem moverunt ad mittendum ad Apollinem
Delphicum scitum quid significabant talia prodigia.  Qui Apollo
respondit, quod olea significabat Minervam, sive Athenam: fons,
Neptunum.  Et ex hoc venit lis tanta inter Deos istos, ut dicit
auctor.  Unde Ovidius ait:

   ^Cecropia Pallas scopulum Mavortis in arce~
   ^Pingit, et antiquam de terrae nomine litem.~

Et misit dicendo Apollo dicto Cecropi etiam, quod esset in civium
potestate, ex cujus nomine illorum duorum Deorum nominaretur. 
Unde hoc praescito dictus Cecrops convenit omnes cives masculos
et feminas, et facto scrutinio, masculi concurrerunt quod
vocaretur a Neptuno: feminae vero, a Pallade.  Et quia una femina
major fuerit numerus feminarum, quam masculorum, obtentum est
quod a Pallade dicta sit, scilicet Athena.  Ex quo Neptunus
indignatus fuit, et inundationibus dictam civitatem operuit.  Qua
de causa dicti cives, ut placaretur, statuerunt quod numquam
mulieres plus interessent consiliis et scrutiniis.  Athena enim
interpretatur pax; nam ex sapientia pax oritur, et quia
principalis civitas studii fuit in Graecia; a qua Graecia,
testante Prisciano, omnis ars et doctrina incoepit.  Et Lucanus:

   ^Phoenices primi,famae si creditur, ausi~
   ^Mansuram rudibus vocem signare figuris.~

Et hoc vult dicere, unde omnis scientia disfavillat.  Isidorus
etiam dicit quod Amphion et Cecrops nominaverunt eam; et
inventrix fuit multarum artium, quia et literae et artes
diversorum studiorum, et ipsa Philosophia veluti templum Athenas
habuerunt. 

	|100-105.~  Quo {juvene} capto, et per matrem dictae
puellae et uxorem dicti Pisistrati fortiter criminato, petiit
Pisistratus ab juvene cur fecerat illud; qui respondit: ^magno
amore.~  Et tunc dixit matri: ^quid faciemus odentibus, si
diligentes nos et nostra condemnabimus?~  Et dictum juvenem
liberavit.

	|106-114.~  Tertio consideravit ita in extasi
pacificentiam sancti Stephani protomartyris, qui dum lapidaretur
ad mortem, erexit oculos dicens: ^Domine Jesu, suscipe spiritum
meum, et non statuas illis hoc peccatum,~ ut habetur in Actibus
Apostolorum, Capitulo VII.  Ad idem Mathaei 5.+o~: ^diligite
inimicos vestros, et benefacite his qui oderunt vos.~  Ad hoc
facit quod scribitur Proverbiorum 20.+o~ ibi: ^ne dicas, reddam
malum, expecta Dominum, et liberabit te.~  Et Mathaei 6.+o~ ^Si
non dimiseritis hominibus, nec pater vester dimittet peccata
vestra.~

	|115-117.~  Inde dicit quomodo de dicta extatica visione
liberatus est.

	|127-138.~  Virgilius esto quod sciret de quo petiit:
quaesivit ut festinaret auctorem, cujus cogitationes, si esset
tectus a centum larvis, idest lastris, cum quibus tecta
cooperiuntur, etiam videret eas cum intellectu, qui est oculus
qui etiam videt post mortem nostram corporalem.

	|142-145.~  Ultimo vero in hoc Capitulo incipit tractatum
et naturam vitii irae.  Unde ad evidentiam hujus et sequentis
Capituli, et figurae eorum, et istius fumi, nota.  Ira dicitur
ignis spiritualis et accensio sanguinis circa cor.  Unde
Psalmista: ^incenderunt igni sanctuarium tuum.~  Aliter etiam
definitur: ira est furor animi ab interioribus ad exteriora
prorumpens.  Unde Horatius: ^ira furor brevis est.~  Igitur,
sicut ex naturali igne fumus ascendit et caligat, ita ex dicto
igne spirituali fumus ascendit ad nostrum cerebrum, caecans nos
in intellectu.  Unde Job 17.+o~ ^Caligavit ab indignatione oculus
meus.~  Unde Philosophus ait: ^duo sunt maxime contra consilia,
festinantia et ira.~  Item Psalmista ait: ^ascendit fumus in ira
ejus, et ignis a facie sua exarsit.~  Et alibi: ^supercecidit
ignis, et non viderunt solem.~  Et alibi: ^turbatus est a furore
oculus meus.~  Et Apostolus ad Ephesios: ^sol non occidat super
iracundiam vestram.~  Et Aristoteles in Elenchis: ^irati minus
praevident.~  Et demum hoc facit ira:

   ^Debilitat, saevire facit, dissolvit amores~,
   ^Decurtat vitam, quasi nihil putat ira.~

Per quas auctoritates respice figuratam locutionem auctoris,
quare in fumo sic istos iracundos hactenus nunc ita fingat
purgari; hoc est, quod in defectu talis vitii, qui est ut fumus,
ut praemisi, recognoscendo hoc se purgant.  Et hic finis.

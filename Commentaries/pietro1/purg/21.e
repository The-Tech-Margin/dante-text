	|1-3.  La sete natural che mai non sazia.~  Continuando
se auctor ad praecedentia dicit, quod naturalis sitis, idest
desiderium sciendi, unde Aristoteles in principio Metaphysicae
ait: ^omnes hominis natura scire desiderant,~ humanitus, in aqua
hujus seculi non extinguitur, idest in scientia mundana, sed in
divina gratia, quae est aqua viva, a qua manat possibilitas omnia
sciendi.  Scribit enim Joannes in 4.+o~, quod dum Christus esset
juxta terram Samariae requiescens ad quemdam fontem, venit ibi
quaedam femina de Samaria pro aqua, cui Christus petiit de aqua;
quae respondit: ^quomodo tu Judaeus cum sis, bibere a me poscis,
quae sum mulier Samaritana?~  Cui Christus tunc dixit: ^si scires
donum Dei, et quis est qui dicit tibi: da mihi bibere; tu
forsitan petiisses ab eo, et dedisset tibi aquam vivam....  Qui
biberit ex aqua, quam ego dabo ei, non sitiet in aeternum.~  Ad
quod ait Psalmista: ^sicut desiderat cervus ad fontes aquarum,
ita desiderat anima mea ad te, Deus.  Sitivit anima mea ad
Dominum fontem vivum, quando veniam~ etc.  Et Augustinus: ^qui
biberit de fluvio Paradisi, et sic de Deo, cujus gutta major est
quam Oceanus, restat ut in eo sitis hujus mundi extincta sit.~

	|7-13.~  Dicendo quomodo post eos venit quidam spiritus,
et eos salutavit, et ita allocutus est eos, ut fecit Christus die
tertia post passionem apparens sancto Jacobo et sancto Joanni
euntibus per Jerosolimam et loquentibus de eo; dicendo: ^qui sunt
hi sermones, quos confertis ad invicem ambulantes?~  Qui
dixerunt: ^tu solus peregrinus es in Jerusalem~ etc.  Demum et
cognoverunt eum, ut Lucae Capitulo XXIV.+o~  Fingendo dictum
spiritum se postea nominare Statium, in quo amodo figuratur
philosophia moralis, ut in Capitulo II.+o~ Inferni praemisi.  Nam
auctor, et quilibet alii, purgatis quatuor spiritualibus vitiis
superdictis solum cum inductu Virgilii, idest philosophiae
rationalis, et speculatis et rejectis vitiis aliis universaliter,
ut supra in Inferno, volendo procedere ad purgationem trium
vitiorum corporalium, et ad paradisum terrestrem, idest ad statum
vitae activae venire, non possunt haec facere absque morali
judicio quodam, quod nunc in persona hujus Statii fingitur.

	|25-27.~  Ad quod de Clotho dicit, remitto ad id quod
dixi in Capitulo 23.+o~ Inferni.

	|40-45.~  Inde Statius dicit quomodo mons ille excedit
regiones, ubi causantur ea, quae dicit textus.  Ad simile ait
Virgilius de monte Olympo de Macedonia, dicens:

        ^...nubes excussit Olympus.~

	|46-48.~  Unde sciendum est a coelo lunae usque ad
centrum terrae quatuor esse regiones, quarum superior dicitur
anxius aestus: media, frigida: tertia, quae juxta terram est,
frigida et calida: quarta est venter terrae.  Igitur pluvia, de
qua dicit, est vapor aqueus, humidus et grossus ex alitu terrae
et maris, et non ascendens ad regionem praefatam magni frigoris,
sed ad infimam, cujus frigore temperato, convertitur et non
congelatur nisi per accidens, ideo quod cum calore solis aut vi
ventorum resolvitur et stillatur.  Grando est aqueus vapor, et
exalabilis, tractus a sole aestivo usque ad regionem frigidam; et
cum frigoris sit spissare, ut caloris est disgregare, ideo ita
congelatur, et maxime in aestivo, cum sol plus potest.  Nix
vapore calido generatur, et ideo in hyeme, cum frigus remittitur,
venit, et stat per octo dies in aere, quod est signum calidi, et
elevatur solum tempore hyemis, quia tunc Sol debilis est, sed
adjutorio Lunae; et ideo non ascendit ad regionem frigidam, sed
in inferiori; ideo, ut lana, congelatur.  Ros vapor grossus et
terrestris, ideoque non multum elevatur, et ideo non fit in magno
calore, nec in magno frigore.  Pruina vapor ab inferiori frigore
congelatur.

	|49-51.~  Item ad id quod dicit de nubibus spissis et
raris et coruscatione, adverte. Nam secundum Philosophum in 2.+o~
Meteorarum duplex vapor de terra surgit, humidus et siccus.  De
humido generantur quae superdicta sunt: de sicco venti
generantur, si talis vapor siccus est subtilis; si grossus, et
sic per solem non valet elevari, remanet in cavernis terrae, ex
quo fiunt dicti venti et faciunt terraemotus, cum terra est in
poris suis superficialibus oppilata propter nimias pluvias vel
saxa; et fit maxime tempore aequinoctiali, cum tunc multiplicatur
materia ventorum in terra, qua multiplicata scinditur terra et
egrediuntur venti.  Nubes rara vapor aqueus est.  Est enim nubes
concava ut vas, et dicti duo vapores a Sole fortiter elevantur;
et cum terrestris vapor non dilatetur ut aqueus, constringitur in
medio sui, et aqueus circa ipsum spanditur, et quia exterius
humidus, interius siccus, dictus siccus fugit contrarium in
profundum nubis exterioris, et ex confricatione tali contingit
ignis, qui ignis, fugiendo etiam suum contrarium, scindit nubem
aquosam, et in scissura tali contingit coruscatio et tonitru, ita
dictum quia terret, secundum Isidorum.  Et evaporabilis commixtio
terrestris vaporis accenditur, et cum tangit raram nubem, quae
jam est in conversione ad aquam, conglutinatur sicut farina in
pastam et calido dequoquitur et fit ut lacer.  Et quia calidum et
humidum fugit, scindit nubem et fulmen cadit, de quo dixi supra
in Capitulo XXIV.+o~  Ad id quod dicit de filia Thaumantis, idest
de arcu coelesti, scias quod poetae vocant eam Irim, et dicunt
eam filiam Thaumantis, unde et ipsa Iris Thaumantia dicitur. 
Thaumantes graece, latine ^admirabilis.~  Et quia ferventer
colebat Junonem, ideo ipsa Juno eam translatavit in arcum coeli,
et dicitur nuntia Junonis, idest elementi aeris.  Ideo dicitur
Iris quidem aeris, idest quod per aerem ad terram descendit. 
Item dicitur imago solis, ut in meteoris Aristoteles.  Nam licet
sol sit rotundus, quia latior est nubibus, superiori parti nubis
imprimit ejus formam circularem; unde quanto sol est ortui vel
occasui propinquior, tanto in parte opposita apparet minor arcus
ejus.  Iridis colores causautur ex eo, quod nubes irradiata est a
sole.  Et sunt tres colores, rubeus, viridis, et albus, secundum
Aristotelem; licet quidam dicant esse quatuor elementa; rubeus ab
igne, purpureus ab aere, glaucus ab aqua, viridis a terra.  Quae
Iris, idest arcus coelestis, fit interdum in meridie, et tunc
multam pluviam significat: interdum in occidente, et tunc tonabat
et pluet leviter: interdum in oriente, et tunc serenitatem
significat.  Et potest fieri in autumno qualibet hora, in aestate
vero non, nisi in mane et sero, secundum Aristotelem.  Et ex hoc
dicit hic auctor, quod mutat saepe contratas.

	|58-60.~  Et concludendo dicit, quare ibi fit talis
tremor.

	|82-90.~  Dicendo quomodo tempore Titi Vespasiani, qui
post mortem Vespasiani obsidentis Jerusalem contra Judaeos amore
vindictae Christi, ex eo quod liberatus fuerat a morbo vesparum,
quem habebat in naribus, a quodam discipulo Apostolorum, cepit
dictam terram et Judaeos dispersit, fuit poeta et dulciloquus. 
Unde de eo Juvenalis ait:

     ^Contentus fama taceat Lucanus in hortis.~
     ^Curritur ad vocem jucundam et carmen amicae~
     ^Thebaidos, laetam cum fecit Statius urbem,~
     ^Promisitque diem: tanta dulcedine captos etc.~

Dicendo quod nomen poetae plus durat et honorat in fama aliis
nominibus per argumentum illorum verborum, quae dicit Lucanus
Caesari in casu quo vidit ipse Caesar admiratus tumulum Hectoris,
dicens:

     ^O sacer et magnus vatum labor, omnia fato~
     ^Eripis, et populis donas mortalibus aevum.~
     ^Invidia sacrae, Caesar, ne tangere famae~;
     ^Nam si quid Latiis fas est promittere Musis~,
     ^Quantum Smirnaei durabunt vatis honores,~
     ^Venturi me, teque legent: Pharsalia nostra~
     ^Vivet, et a nullo tenebris damnabitur aevo.~

Ad haec etiam Cassiodorus: ^perpetua fruitur laude, est honor in
nomine.~

	|93.~  Et quod dicit, quod cecidit in via cum secunda
salma, idest, defecit in morte antequam compleret librum
Achilleidos, quem incoepit nec complevit. 

	|94-98.~  Dicendo quomodo secutus fuit Aeneida Virgilii
tamquam matrem poetando, ut ipse Statius in fine sui libri
Thebaidos dicit sic:

     ^O mihi bis senos multum vigilata per annos~
     ^Thebais~ etc.
     ^Vive, precor, nec tu divinam Aeneida tenta,~
     ^Sed longe sequere, et vestigia semper adora.~

Alia per te in hoc Capitulo vide.

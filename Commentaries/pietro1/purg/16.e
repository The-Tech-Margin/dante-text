	|Proemio.~  <Bujo d'inferno e di notte privata>. 
Continuat hoc Capitulum auctor ad proxime superiora, dicendo
quomodo processit cum Virgilio, idest cum judicio rationis, per
illum fumum, idest per considerationem vitii irae, et quomodo
purgantes se ab eo clamabant illa pacifica verba: ^Agnus Dei qui
tollis~ etc.

	|46-48.~  Fingendo ibi etiam se invenire Marcum Lombardum
probissimum hominem curialem, qui inter alia dicit, quomodo in
mundo isto virtus extincta est, et malitia dominatur.

	|61-63.~  Ex hoc et ex eo quod auctor audivit, quod
quidam alius probus homo curialis, scilicet Guilielmus Burserius,
ut habetur supra in Inferno, in Capitulo XVI+o~, ad idem dicebat
etiam et conquerebatur, movet auctor et format hanc quaestionem,
videlicet, unde hoc.  Nam unus homo ponit quod hoc eveniat a
corporibus coelestibus, et unus alius dicit quod hoc etiam
accidit ex prava conditione inferiori mundana.

	|64-69.~  Unde respondet dictus Marcus, reprehendendo
illos, qui haec talia coelo, idest corporibus coelestibus
imputant per illa verba, quae sunt in textu.  Unde ad hunc passum
advertendum est, quod secundum theologos, philosophos, et
astrologos veritatem videntes, coelum, hoc est corpora
supercoelestia, animae nostrae rationali, seu intellectuali, seu
voluntati, seu libero arbitrio nostro minime infundunt, vel nos
necessitant directe, ut ait Ptolemaeus in principio Centiloquii
sui, et Aristoteles in primo Generat., et Thomas in 3+o~ contra
Gentiles, ubi ait: ^corpora coelestia non sunt causa voluntatum
nostrarum, nec nostrarum electionum.~  Voluntas enim in parte
intellectiva animae est, ut ait Philosophus in 3+o~ de anima.  Si
igitur corpora coelestia non imprimunt directe in intellectum
nostrum, prout est, nec ergo in voluntatem; et sic non per modum
necessitatis infundunt corpora coelestia.  Esto quod primi nostri
corporales motus, qui non sunt in nostra potestate, initientur a
coelo; contra quos primos motus habemus per rationem et liberum
arbitrium, electionem, in qua si male eligimus, demeremur, si
bene, meremur; quod non est in dictis primis motibus ut in eis
mereamur vel demereamur, cum non sint in potestate nostra.  Et
sic super corporalibus rebus et motibus corpora coelestia influnt
diversimode secundum complexionem corporum dispositam ad unum,
plusquam ad aliud, non autem in animam et voluntatem nostram ab
ea dependentem.  Unde etiam Augustinus ait: ^stellae quippe super
corporalia habent influere, non super hominum voluntatem.~  Homo
habet in se tria: corpus, animam, et voluntatem.  Corpus, licet
principaliter a Deo, universaliter tamen, tamquam a causa
universali, a coelesti virtute dependet; ab homine vero, tamquam
a particulari.  Unde Philosophus in 3.+o~ Physicorum: ^homo generat
hominem, et anima a Deo infunditur immediate.~  Unde Augustinus:
^anima in instanti creatur et infunditur, tamen ab Angelis
regitur; sed voluntas, tamquam libera, nulli istorum directe
subjicitur, sed soli Deo.  Anima enim humana nobilior est toto
mundo, et cum sit spiritualis substantia non debet regulari a
coelo, tamquam nobilior eo, cum coelum sit quid corporale.~  Et
ad id quod dicit Boetius: ^in coelum terrasque fereris,~ dicit
commentator quod anima nostra fertur in coelum propter virtutem
coelestem, ex qua unio animae contrahit suum periodum.  Licet
anima a Deo producatur, a coelesti dependet; nam terrena corpora
non coaptantur animabus nisi mediante virtute coelesti.  Unde
veniendo ad textum, dicit dictus Marcus, reprehendendo nos quod
omnia imputamus coelo in corporibus spiritualibus, tamquam omnia
moveant de necessitate.

	|70-72.~  Nam si ita esset, destrueretur liberum
arbitrium, et non esset justitia pro malo malum, et pro bono
bonum reddere; quod est abhorrendum.  Nam et praecitatus
Ptolemaeus in praecitato libro Centiloquii ait ad hoc: ^judicia
quae tibi trado, sunt inter necessarium et contingens.~  Est enim
necessarium quod impossibile est aliter se habere, ut Deum esse. 
Contingens est quod se habet ad utrumlibet, quod potest esse et
non esse, ut me movere et non movere.  Inter haec autem est
contingens, ut in pluribus; ut puerum nasci cum quinque digitis
in manu.  Et ista sunt astrologica judicia; ex quo patet, quod
corpora coelestia necessitatem aliquam in nos infundunt.  Nam
primo in nobis est dare appetitum, deinde voluntatem rationalem. 
Appetitus praedictus, ut primus motus, habet motum et
inclinationem extrinsecam a costellatione; voluntas intrinseca a
ratione, et venit ad actum per liberum arbitrium.  Et ista
secunda voluntas, ut dixi, meretur et demeretur, et dependet ab
intellectu; appetitus a natura.

	|73-78.~  Et hoc est quod dicit, quod coelum, idest
corpora coelestia, nostros motus initiat, subaudi primos: non
omnes, quia certi dependere possunt a nobis et a libero arbitrio,
ut amare, audire, intelligere, sillogizzare.  Sed posito quod
omnes coelum initiaret, ut dicit textus, ad hoc tamen lucem
habemus, scilicet rationem etc.  In quibus primis motibus, si
liberum nostrum arbitrium cum coelo durat, idest praevalet, etiam
si bene se nutricat, idest bene eligit, vincit totum.  Et hinc
dicitur: ^sapiens dominabitur astris,~ ut in principio Almagesti.

	|79-81.~  Dicendo, quod liberi subjacemus meliori
naturae, idest quod anima nostra et voluntas liberae sunt a
corporibus coelestibus, et recta et mota, scilicet anima nostra,
ab Angelis, voluntas a Deo, et primi motus et appetitus a coelo. 
Ad quod Augustinus in 5.+o~ de civitate Dei ait: ^illi qui sine Dei
voluntate decernere opinantur sidera, quid agamus, vel quid boni
habeamus, vel malorum patiamur, ab auribus hominum repellendi
sunt.~

	|82-84.~  Unde concludit dictus Marcus, quod si mundus
male se habet, in nobis est causa, non in natura corrupta.

	|85-90.~  Et hoc probat a remotis; dicit enim quod anima
nostra exit de manu Dei laeta, ut a laeto auctore etc.  Circa
quod advertendum, quod summum desiderium cujuslibet rei a natura
primo datum est redire ad suum principium et factorem animarum
nostrarum, et ideo naturaliter anima desiderat ad eum redire.  Et
sic est quod ingreditur primo anima caminum nostrae vitae, de quo
etiam dixi Capitulo primo in Inferno, ut peregrinus, qui redit,
et dirigit oculos ad ipsum Deum, ut ad summum bonum.  Ideoque
quicumque qui videt habere aliquem bonum, putat esse illud.

	|91-93.~  Et quia in principio inexperta est, omnia parva
bona videntur sibi magna.  Quod patet in puero, qui primo ad
pomum, deinde ad nummum, inde ad vestitum, et sic consequentur
ulterius plus desiderat, eo quod non invenit quod quaerit, et
putando ulterius invenire, et sic unum desiderabile praecedit
alterum per modum pyramidalem, quod ultimum punctum desiderabile
est, ut Deus qui objectum est voluntatis.  Unde Philosophus in
3.+o~ de anima ait: ^bonum intellectus est ultima beatitudo,~
scilicet Deus; et ideo omnis recta voluntas ab eo movetur, et
ideo non potest velle contrarium nisi fallatur intellectus in
eligendo.  Nam ut color est objectum visus sine aliqua
necessitate; ita Deus est objectum intellectus et rectae
voluntatis; et sic liberum arbitrium remanet in suo esse.  Et si
virtus corrumpatur ratione organi, vel alterius accidentis, tunc
color non attraheret eam; ita voluntas corrupta non trahitur a
Deo, sed recta sic.

	|94-96.~  Et quia anima nostra taliter vaga procedit,
ideo dicit, quod expediunt leges, quae constringunt hominum
vitas, ut dicit lex civilis pro freno Deum ponere nobis
imperatorem, qui eas exerceri faciat.  Nam parum est leges esse,
nisi sit qui eas exerceat, dicit etiam alia lex.  Item expedivit
ponere pastorem, qui moribus et exemplis guidaret nos ad veram
civitatem Dei;

	|97-99.~  sed pastor, licet imminet, non tamen habet
ungulas fissas.  Legitur in Levitico, Capitulo II.+o~, quod Deus
Moysi mandavit quod comederetur de omnibus animantibus terrae qui
haberent ungulam divisam, et ruminarent, et alterum non
sufficeret, ut in porco et camelo.  Quod figurat, quod dicta duo
requiruntur in praelatis, et etiam in omnibus aliis regentibus,
scilicet ruminare, hoc est sapere et habere discretionem; quod
figuratur in ungulis fissis.  Et sic praesentes pastores, licet
sint sapientes, et sic ruminant, tamen non habent ungulas fissas
in discernendo et dividendo temporalia a spiritualibus, et sic
temporalem jurisdictionem occupando, quae penitus debet esse
divisa.  Unde scribitur in Decretis: ^non sibi imperator
pontificatum arripiat, nec pontifex nomen imperatoris.  Quoniam
idem mediator Dei et hominum Christus actibus propriis et
dignitatibus distinctis officia potestatis utriusque discernit
propria, volens medicinali humilitate sursum efferri, non humana
superbia rursus in Inferno demergi, ut et Christiani Imperatores
pro aeterna vita pontificibus indigerent, et pontifices pro cursu
temporalium tantummodo rerum imperialibus uterentur legibus,
quatenus spiritualis actio a carnalibus distaret incursibus.~  Et
ad hoc ait lex civilis sic: ^maxima in nobis sunt dona Dei a
superna collata clementia, sacerdotium et imperium: illud quidem
divinis ministrans, hoc autem humanis praesidens, ex uno eodemque
principio procedentia.~  Et in Decretis, ut dixi, dicitur:
^Christus mediator Dei et hominum, qui actibus propriis et
dignitatibus distinctis officia potestatis utriusque discernit.~ 
Ubi dicit Glosa: ^Christus quaedam fecit ut imperator, cum
vendentes et ementes in templo ejecit flagello: quaedam ut
sacerdos, cum se ipsum obtulit hostiam discipulis.~  Per quod
ostendit, quod utraque potestas ab eo est, non quod una persona
illa duo officia exerceat, cum tunc promiscuis actibus rerum
turbentur officia, ut dicit quaedam alia lex civilis.  Ad hoc
facit quod legitur in 2.+o~ Paralipomenon, scilicet, quod Ozias
ingressus est templum Domini ut poneret incensum super altare, et
statim ingressus est post Azaria sacerdos et dixit: ^non est
officium tui, Ozia, hoc ut adoleas incensum Domino.~  Et iratus
minabatur sacerdoti, et statim candor leprae apparuit in fronte
ipsius.

	|109-111.~  Unde quia juncta est spatha, idest
jurisdictio temporalis pastorali, idest jurisdictioni spirituali,
non timet una alteram, cum una alteri deberet cedere, secundum
quod scripsit Leo Papa Ludovico IV imperatori, dicens: ^nos, si
incompetenter aliquid egimus, et in subditos justae legis
tramitem non observavimus, vestro volumus emendari judicio. 
Quoniam si nos, qui aliena debemus corrigere peccata, pejora
committimus, certe non veritatis discipuli, sed quod dolentes
dicimus, erimus prae ceteris erroris magistri;~ ut in Decretis
dicitur etiam.  Et subdit: cum duae sint personae, quibus mundus
iste regitur, temporalis, videlicet, et sacerdotalis, regum est
corporalem irrogare poenam, sacerdotum, spiritualem inferre
vindictam.  Unde et David rex etiam se subjecit Nathan prophetae.

	|112-114.~  Et concludendo, quod pastores, ita hodie
usurpata tali jurisdictione temporali, ad cupiditatem et
avaritiam, et ad cumulandam pecuniam insistunt; et gens, quae hoc
videt, putans id esse bonum, sequitur similiter agendo.  Unde
Philosophus in 5.+o~ ad Nicomachum: ^remota cupiditate omnino,
nihil justistiae restat adversum.~  Ergo non remota, contra erit. 
Et si male faciunt praelati audi Gregorium in Decretis dicentem:
^scire praelati debent, quod si perversa umquam petierint, tot
mortibus digni sunt, quot ad subditos suos perditioniis exempla
transmittunt.~  Et Innocentius tertius Papa in Decretali quadam
ait: ^quod agitur a praelatis, facile trahitur a subditis in
exemplum, juxta quod Deus ait Moysi in Levitico: quum sacerdos
qui est unctus, peccaverit, faciens delinquere populum~; subaudi,
per malum exemplum, ut exponitur.

	|115-120.~  Et ex hoc vide qualiter mundus ita procedit,
et quomodo Italia, et maxime Lombardia, rigata a Pado et Atice
fluminibus, spoliata est bonis hominibus.  Reducendo auctor quod
legitur Numer. Capitulo 18.+o~, ubi Deus fuit locutus Aaron
sacerdoti et toti tribui Levi, dicens: ^in terra eorum nihil
possidebitis; non habebitis partem inter eos: ego pars et
haereditas tua in medio filiorum Israel.~  Et post praedicta
verba ibi posita sequitur: ^nihil aliud possidebunt, decimarum
oblatione contenti, quas in usus eorum, et necessaria separavi.~ 
Per quae credo patere intentionem auctoris.

	|124-126.~  Nominando ut probos dominum Curradum de
Palatio, de Brixia, dominum Gerardum de Camino, patrem dominae
Gaiae, et dominum Guidonem de Castello, de Robertis de Regio,
gallicano vulgari simplicem, idest purum et virtuosum.

	|141-144.~  Inde licentiavit se dictus Marcus, ut dicit
textus.  Et hic finis.

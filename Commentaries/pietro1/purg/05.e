	|10-21.~  <Io era gi@a da quelle ombre partito>.  Auctor,
praemisso exordio quodam morali, scilicet de non curando quod
homines dicant, juxta illud:

     ^Conscius ipse sibi de se putat omnia dici,~

et ex hoc correctus dicit, quod erubuit; qui color et rubor
verecundus interdum nos excusat, non tamen, ut dicit, semper; nam
Aristoteles in quarto Ethicae dicit, quod verecundia non est
laudabilis in veteribus nec in studiosis, cum pertineat ad eos
praecavere ab his quae verecundiam inducunt, sed in juvenibus et
in mulieribus, a quibus talia non ita exiguntur, dicitur
laudabilis; procedit ad tractandum de quarta qualitate hominum
tardantium usque ad ultimum confiteri, et qui demum in violenta
morte ad Deum corde conteruntur et lacrimis.  Ad quod etiam
Ezechiel: ^in quacumque hora peccator fuerit conversus et
ingemuerit, omnium iniquitatum ejus non recordabor~.  Et
Augustinus: ^oratio Deum lenit, lacrima cogit, lacrimae faciunt
Deum oblivisci iniquitatum nostrarum.~  Et Isaias ait: ^dictum est
Ezechiae: vidi lacrimas, et ecce sanavi te.~  Unde in Decretis
legitur etiam: ^misericordiae Dei nec mensuram ponere possumus
nec tempore definire; apud quem nullas patitur venire moras
conversio.~  Etiam ad hoc facit et scribit Ovidius de Fastis,
dicens:

     ^Talia coelestes fieri praeconia gaudent~,
     ^Ut sua quid valeant numina teste probent.~
     ^Saepe levant poenas, ereptaque lumina reddunt,~
     ^Cum bene peccati poenituisse vident.~

	|70-75.~  Inter quos fingit invenire umbram Domini Jacobi
de Cassero de Fano, occisi, ad instantiam domini Azzonis de Este
Marchionis, in territorio Paduano, in terra Oriachi.  Vocando
Antenores Paduanos ab eorum principe et fundatore Paduae; unde
Virgilius:

     ^Antenor potuit, mediis elapsus Achivis~,
     ^Illyricos penetrare sinus, atque intima tutus~
     ^Regna Liburnorum et fontem superare Timavi.~
     ^Hic tamen ille urbem Patavi sedesque locavit~ etc.

	|88.~  Item umbram Boncontis filii Comitis Guidonis de
Monteferetro mortui et deperditi in bello Campaldini in
Casentino, quod fuit inter Florentinos et Aretinos.

	|112-114.~  Et quod ait de potentia Diaboli in aere
turbando audi Augustinum 8.+o~ de Civitate Dei dicentem: ^quoniam
spargere altius quaslibet aquas difficile Daemonibus non est,
quia acutiores sensus ex celeritate motus accipiunt se potestatem
immittere et ipsum aerem vitiando morbidum reddere.~  Et 18.+o~
dicit, quod omnis transformatio corporalium rerum, quae fieri
potest per aliquam virtutem naturalem, per Daemonem fieri potest;
cum aliquae res transmutentur in serpentes, velut ranas, quae
propter putrefactionem generantur ab aliqua naturali virtute:
secus in aliis, ut si corpus humanum in bestiale mutatum esset,
non esset vere, sed pro fallaci apparentia.  Quod contingit
interdum ab exteriori, cum ex aere possit formare corpus cujusque
formae et figurae.  Item ab interiori, mutando phantasiam hominis
et sensum, ut videatur aliter quam sit.  Et lex civilis dicit:
^multis artibus magicis usi elementa turbare.~  Si igitur homo
arte diabolica hoc potest, multo magis Diabolus, qui in aere
manet.  Unde dicit Petrus in Epistola canonica: ^in isto aere
caliginoso quasi in carcere sunt Daemones, et erunt usque ad diem
judicii.  Tunc in barathrum Inferni detrudentur.~

	|133.~  Domina Pia uxor fuit domini Nelli de Petra, qui
dum rector esset in Maritima eam occidit.  Et hoc pro isto
Capitulo.

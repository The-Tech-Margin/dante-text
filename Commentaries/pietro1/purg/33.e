	|1-3. ^Deus, venerunt gentes~, |alternando.~  Continuando
se auctor dicit, quomodo per ea quae vidit et audivit de
Ecclesia, idest in suo intellectu reduxit de modernis
gubernatoribus Ecclesiae Dei, illac septem dominae, idest septem
virtutes supradictae, tamquam derelictae ab eis pastoribus, a
quibus deberent magis haberi, coeperunt cum lacrimis mediante
Beatrice, idest theologia, in memoria auctoris canere illa verba
prophetica Psalmistae, quae vera prophetia sunt praesentis status
Ecclesiae, in modum alternantium, ut faciunt Religiosi in choro. 
Et hoc est quod dicit de psalmodia; nam dipsalma, sive psalmodia,
secundum Isidorum, est interpositum silentium in psallendo; et
sic tres theologicae virtutes unum versum canebant, et quatuor
virtutes cardinales alium canebant.  Et quae verba sunt illa,
audi: ^Deus, venerunt gentes in haereditatem tuam, polluerunt
templum sanctum tuum, posuerunt Jerusalem in pomorum custodiam. 
Posuerunt morticina servorum tuorum escas volatilibus coeli:
carnes sanctorum tuorum bestiis terrae.  Effuderunt sanguinem
eorum tamquam aquam in circuitu Jerusalem: et non erat qui
sepeliret.  Facti sumus opprobrium vicinis nostris: subsannatio
et illusio his, qui in circuitu nostro sunt.  Usquequo, Domine,
irasceris in finem: accendetur velut ignis zelus tuus?  Effunde
iram tuam in gentes, quae te non noverunt, et in regna quae nomen
tuum non invocaverunt.  Quia comederunt Jacob, et locum ejus
desolaverunt....  Adjuva nos, Deus, salutaris noster... et libera
nos....  Ne forte dicant in gentibus: ubi est Deus eorum?~

	|10-12.~  Sed Beatrix, idest scientia theologica, quae
est Joannis 16.+o~ Capitulo, dum dixit Christus discipulis:
^modicum et non videbitis me, et iterum modicum et videbitis me.~ 
Et subdit: ^amen dico vobis quia plorabitis et flebitis vos,
mundus autem gaudebit, vos autem contristabimini, sed tristitia
vestra vertetur in gaudium.~

	|34-36.~  Dicendo quod vas, idest Ecclesia, in suis
ministris rupta est a serpente, idest a dracone supradicto, idest
a mundana cupiditate.  Ad quod Gratianus in Decretis ait: ^nunc
autem ex quo in Ecclesia, sicut in imperio Romano, crevit
avaritia, periit lex de sacerdotibus.~  Et Isaias: ^multi
sacerdotes non adimplent legem~.  Visio prophetae est gratia
prophetandi, quae non est propter avaritiam, per quam omnes
virtutes patiuntur detrimentum.  Unde sequitur in Decretis: ^unus
postea electus est, scilicet Episcopus, qui de ceteris
praeponetur, et est Papa, in remedium scismatis, ne unusquisque
trahens ad se Ecclesiam Christi rumperet.~  Et ruptum est vas,
idest Ecclesia, hoc est, partita est a suis terminis, in qua jam
fuit integra.  Sed qui hoc fecit, speret punitionem Dei, quae non
timet illam abusionem Florentinorum, quae est, cum aliquis magnus
occiditur, custoditur ejus sepulcrum die noctuque, ne super ipsum
infra novem dies offa, sive suppa comedatur.  Alii dicunt quod
ultio de tali occisione fieri nequiret.

	|37-39.~  Subdendo quomodo aquila imperialis non erit
continue sine haerede, cum videat jam per conjunctionem, quae
erit forte 44 praesentis millesimi, sive quinto de Jove et
Saturno, dominari quemdam ducem. 

	|43.~  Nam hoc dicit per quoddam aenigma, idest obscuram
locutionem secundum Uguccionem, scilicet quod veniet unus V, qui
scribitur vulgariter abbreviate: per unum D quingentos: quinque
per unum V: decem per unum X; et sic resultat ex istis tribus
literis DVX.

	|46-48.~  Similando hanc locutionem obscuram vaticiniis
Themidis, quae vaticinia interpretabatur Sphynx.  Unde
advertendum quod poetae scribunt in Graecia fuisse quamdam vatem,
ut erat Sibilla, quae vocabatur Themis, quae sua vaticinia et
carmina obscurissima mittebat Thebanis, quam multum verebantur. 
Unde Ovidius:

     ^Corycidas nymphas et numina montis adorat,~
     ^Phatidicamque Themin, quae tunc oracla tenebat.~
        ^...Flectunt vestigia sacrae~
     ^Ad delubra Deae.~

Quae vaticinia quaedam sacerdotissa Thebana solum exponebat et
interpretabatur, quae vocabatur Sphynx.

	|49-51.~  Tempore procedente quaedam Naiades Deae fontium
supervenerunt et coeperunt exponere dicta vaticinia Themidis
diversimode a Sphynge, detestantes expositionem Sphyngis.  Ex quo
dicti Thebani Sphyngem repulerunt, et tantum expositionem
dictarum Naiadum sequebantur.  De quo Themis irata quamdam
belluam misit ibi consumantem omnia pecora et blada, nec cessavit
donec dictae Naiades non fuerunt repulsae.  Et hoc est quod
auctor dicit, quod ista facta erunt de proximo illae Naiades,
exponendo hoc etc.

	|55-57.~  Dicendo Beatrix auctori, quod referat qualiter
vidit illam plantam ibi bis derobatam esse, idest virtutem
praeceptivam et obedientiae, primo a primis parentibus; vel dic a
rectoribus Ecclesiae in non obediendo praeceptis Christi dum
dixit: ^nolite possidere aurum neque argentum, neque pecuniam.~ 
Et etiam Mathaei 10.+o~ et alibi: ^gratis accepistis, gratis
date.~  Et quomodo haec fiant per se patet.  Secundo, quia
institutio Ecclesiae per Christum fuit Romae principaliter, ut
patet per id quod voluit de Petro primo Vicario suo fugiente de
Roma, cui dixit: ^vado Romam iterum crucifigi~ etc.  Unde
potentia regum Franciae ejus curiam nunc sic removit.

	|64-66.~  Dicendo, quod si non dormit ejus intellectus,
apprehendere potest, quare ita alta et implicita est illa arbor
in sua cima mordita ab Adam et Eva.  Et haec moralis ejus
altitudo figurat altitudinem meriti obedientiae.  Implicatio ejus
summitatis est, quod nos per nos nescimus videre unde procedat
ejus rectitudo vel obliquitas.

	|67-72.~  Quod vidisset ipse auctor, si cogitamina sua
non fuissent aqua Elsae; Elsa fluvius est in Comitatu Florentiae,
in cujus aqua si lignum ponitur, per aliquod spatium efficitur
lapis; et si non institisset circa poetica et fabulas Pyrami et
Thisbis, de quo vide supra in Capitulo XXVI.

	|76-78.~  Dicendo Beatrix auctori: et si non potes haec
omnia quae de obedientia vides reportare, sis tu obediens, ut hoc
sit signum ut venias hinc; ut palma est signum peregrinationis in
romipeta regrediente de ultra mare.

	|85-90.~  Subdendo quod ita excelse et profunde ipsa
theologia loquitur, ut cognoscat aliarum scholarum doctrinam
auctor respectu ejus nihil esse.

	|91-93.~  Dicendo auctor quod non recordabatur se fecisse
contra ejus mandata, oblitus tamquam bene perfectus mediante aqua
lethaea gustata.

	|94-99.~  Unde ipse loquitur, ut in textu dicitur, per
enthymema quoddam, idest syllogismum duorum terminorum.  Nam si
dico: hic est fumus; concluditur ergo ignis est ibi: ut etiam
illud: si sol est, ergo dies est.  Dicendo quod jam sol clarior
solito ratione regionis ibi tenebat meridianum circulum cum
passibus tardioribus.  Nam licet semper eodem modo et velocitate
currat sol, tamen cum est in meridie, hic et illic nostris
aspectibus currere lentius videtur.  Vel dic hic et illic, quia
quilibet localiter separatus habet, vel habet diversum
meridianum.

	|112-114.~  Subdendo quomodo ductus est per illas dominas
ad aquam Tigris et Euphratis, et quomodo ab uno fonte derivatur. 
Ad hoc etiam Boetius Bernardus ait:

     ^Tigris et Euphrates uno se fonte revolvunt,~
     ^Et mox amotis dissociantur aquis.~

Et Lucanus:

     ^Quaque caput rapido tollit cum Tigride magnus~
     ^Euphrates, quos non diversis fontibus edit~
     ^Persis, et incertum, tellus si misceat omnes,~
     ^Quod potius sit nomen aquis: sed sparsus in agros~
     ^Fertilis Euphrates Phariae vice funditur undae~:
     ^At Tigrim subito tellus absorbet hiatu,~
     ^Occultosque tegit cursus, rursusque renatum~ etc.

Isidorus vero dicit quod in hoc Paradiso deliciarum est fons, a
quo manant haec quatuor flumina, scilicet, Phison circumiens
Indiam, quod dicitur etiam Ganges a Gangero rege.  Item Gehon
circumiens Aethyopiam, quod etiam dicitur Nilus, idest hiatus
Terrae.  Aliud Tigris, a tigri animali dictum, eo quod velox:
aliud Euphrates.  Et licet ista flumina sint et videantur ibi,
tamen sub figura accipi possunt, scilicet sic: quod fons iste
Aonius pro prudentiae virtute accipiatur, a qua prudentia omnes
aliae virtutes cardinales ut a fonte manant.  Nam verus, prudens,
justus, et fortis et temperatus est.  Sic igitur Nilus a dicto
Aone manans justitiam figurat: Tigris et Euphrates temperantiam,
quae una est in principio, ut Tigris et Euphrates, et postea
etiam duplicatur in temperantiam animi et corporis; Ganges
fortitudinem.

	|127-135.~  Vel secundum hunc auctorem, qui solum tres
fluvios ponit in fontem; fons erit prudentia, Aonius fluvius;
Euphrates et Tigris aliae tres.  Et hoc est quod poetae figurant
in Helicona montanea esse dictum Aonem, et de eo poetae perfecti
bibere finguntur, scilicet gustare prudentiam, qua gustata omnium
bonorum, quae sunt meritoria, memoriam accipiunt; ut nunc auctor
mediante Mathelda fecit, idest activa vita, inductu Beatricis,
idest theologiae.  Et haec pro hoc Cantico.

        	     EXPLICIT PURGATORIUM

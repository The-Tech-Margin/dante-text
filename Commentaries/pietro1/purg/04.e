	|Proemio.~  <Quando per dilettanze, ovver per doglie>. 
Hoc Capitulum dividitur in tres partes.  In prima facit auctor
exordium; et hoc usque ibi:

     <Maggiore aperta molte volte impruna>

Ibi secunda, ubi ponit de primo ascensu montis Purgatorii; et hoc
usque ibi:

     <E come egli ebbe sua parola detta>

Ibi tertia et ultima, ubi tractat de tertia et ultima qualitate
tardantium poenitentiam; et haec usque in finem.

	|1-12.~  Ad primam igitur auctor fingendo se ita fuisse
attentum cum umbra dicti Manfredi, quod non perpendit quo ivit,
et transivit tantum de tempore in cursu solis, dicit se de facto
expertum quod errando asseruit Plato, reprobatum per Aristotelem
in 2.+o~ et 3.+o~ de Anima.  Nam dicebat Plato tres diversas
animas nobis esse et secundum organa distinctas, scilicet
intellectivam in cerebro, nutritivam seu vegetativam in epate,
sensitivam in corde.  Nam si ponatur anima corpori, ut forma,
prout est impossibile plures animas per essentiam differentes in
uno corpore esse; nam alias non esset unum corpus, cujus essent
animae plures, cum ea quae denominantur a diversis non sunt unum
simpliciter, sicut homo albus; nam si a vegetativa habet homo ut
vivat, a sensitiva ut sentiat, a rationali ut sit homo, non esset
homo simpliciter unum ens.  Nam, ut ait Aristoteles in 3.+o~
Metaphysicae, si alia esset idea animalis, et alia bipedis, non
esset unum sempliciter, alias bipes.  Item alia ratione pro hoc
quod una operatio animae, cum fuerit ad alia intenta, ut in
auctore nostro ibi fuit, impeditur alia, quod non esset nisi
principium actionis esset per essentiam unum.  Et sic, ut ait hic
auctor, eadem numero est in homine anima vegetativa et sensitiva
et rationalis.  Nam, ut dicit Thomas in 2.+o~ contra Gentiles, si
essent tres animae, de se ipsis praedicabuntur per accidens.  Sed
secundum animam intellectivam, quae est sola forma corporis,
dicuntur homines; sed secundum sensitivam, animalia, secundum
nutritivam, viventia.  Erit ergo haec praedicatio per accidens:
non enim homo praedicatur de animali, sed e contrario; et sic
homo non erit unum ens.  Si dicitur in cerebro intellectiva,
sensitiva in corde, nutritiva in epate, falsificantur, cum aliqua
pars animae non possit attribui alicui parti corporis, scilicet
intellectus et rationabilitas, cum non sit actus alicujus partis
corporis.  Unde concluditur quod sit in nobis principium earum
aliqua forma; una, per quam corpus est, quae est anima; unde
omnes actiones animae, quae sunt in nobis, ab ipsa una procedunt;
et sic non sunt in nobis plures animae ut in homine, scilicet ut
in homine, bove et planta bene sunt tres diversae animae, ut
species differentes, quia in nobis sunt potentiae sive virtutes
animae, non animae plures; quod etiam patet.  Nam homine
moriente, cum recedit rationalis anima, non remanet potentia
sensitiva, nec vegetativa, quae remanerent si essent diversae
secundum substantiam ab anima rationali.  Item patet, cum vacet
carnalibus desideriis, impeditur a contemplatione superum; quod
non esset si praedictae potentiae essent secundum substantiam
differentes.  Unde Augustinus in libro de spirito et anima dicit,
quod una et eadem anima videt in oculo, audit in aure,
rationatur, imaginatur, et intelligit.  Sic igitur nostri sensus
sunt organa animae, et insunt ei potentiae attributae
specialiter, unde potest in se perfici.  Ideoque quae dicuntur
ejus potentiae, ut auditus et visus, quarum potentiarum quaelibet
est ligata organo suo, sed anima rationalis integra non est, non
potest assignari in certo organo et loco in nobis.  Et hoc est
quod dicit quod illa est quasi ligata, scilicet potentia auditus
vel visus, et illa jam integra, soluta.  Vel intelligit quod
anima ficta propter aliquod delectamentum vel passionem, sive
attenta ad aliquam potentiam talem, est ligata; alia, quae non
est ita intenta, sit soluta.

	|13-16.~  Et hoc probat sua experientia, quod ita dederat
animam illi auditui, quod sol processerat per quinquaginta
gradus, et ascenderat in aequinoctiali gradus....

	|25-27.~  Ad secundam dicit quod cum Virgilio, idest cum
ratione, incoepit ascendere montem illum Purgatorii cum illo
labore et per arctam viam, ut dicit textus; comparando illum
ascensum tam difficilem civitati sancti Lei de Monte Feretro, et
civitati Nolae, et monti Bismantuae, districtus regni, omnibus
locis repentissimis.

	|31-33.~  Vult enim ostendere quomodo cum magno labore de
infimo statu vitiorum ad excelsum statum virtutum, pro quo
ponitur ille mons in principio, homo procedat cum labore, cum via
virtutis in principio difficultatem habeat, quae inconsueta est. 
Unde Apostolus: ^insuavem et asperam fecit nobis viam virtutis
longa consuetudo peccandi.~  Unde Tullius: ^optima forma vivendi
eligenda est, quam jucundam reddet assuetudo.~  Et Glosa super
Mathaei 11.+o~ ^Jugum meum suave est; angusta est via quae ducit
ad vitam~; dicit quod nonnisi angusto initio incipitur, in
processu vero temporis ineffabili delectationis dulcedine
delectatur.  Et ex hoc debes intelligere verba figurantia, quae
hic tangit auctor, Virgilium sibi dixisse, scilicet, ut quanto
magis ascendet, tanto minus fatigabitur {vv. 88-90}.  Ad quod in
Proverbiis 3.+o~ ait Salomon: ^ducam te per semitas aequitatis,
quas cum ingressus fueris, non arctabuntur gressus tui.~  Et
Seneca: ^initium eundi ad virtutes arduum est, quia hoc principio
imbellis mentis et aegre est formidare.  Inexperta itaque cogenda
est ut incipiat: deinde non est acerba, protinus enim delectat
dum sanat, aliorum remediorum post sanitatem voluptas est.~ 

	|55-60.~  Inde auctor ita ascendendo digressionem facit
ad scientiam astrologicam, et maxime tractatum sphaere, dicendo
quomodo in illo loco, ut emisphaerio opposito huic nostro,
respexit ad illa littora et ad orientem illum, qui nobis est
occidens, et vidit umbram solis et se percuti ad sinistram, cum
hic in hoc nostro emisphaerio percutiatur ad dexteram: unde
admirabatur.  Similem admirationem habuerunt illi Arabes, qui
venerunt in subsidium Pompei, Lucano dicente:

     ^Ignotum vobis, Arabes, venistis in orbem,~
     ^Umbras mirati nemorum non ire sinistras.~

	|61-66.~  Dicendo quod hoc magis apparet si zodiacus
robecchius, idest rota zodiaci, nam robecchius in Thuscia dicitur
rota dentata molendini, processisse oblique sua nam ab
aequinoctiali quod sol esset in signo Geminorum, in quo poetice
finguntur illi duo fratres, filii Jovis et Ledae, scilicet Castor
et Pollux.

	|67-75.~  Modo considerandum est, prout dicit hic auctor,
quod mons ille Purgatorii est in alio emisphaerio
perpendiculariter in opposito cum monte Sion, qui est in
Jerusalem, quae in medio hujus nostrae quartae habitabilis est. 
Unde, si bene advertatur, isti duo montes habent diversa duo
emisphaeria, et unum horizontem, de quo dixi supra in Capitulo
II.+o~; et quod nobis est oriens, ibi est occidens, et e
contrario.  Modo igitur partito sole per zodiacum, qui est
circulus, in quo sunt signa ipsius, quem vocat auctor stratam
Phaetontis, de qua et de quo vide quod scripsi in Capitulo
XVII.+o~ a circulo aequatore, sive aequinoctiali, de quo modo
supra dixi.  Nam per plures dies auctor iste, qui in
aequinoctiali hoc iter incoeperat, jam sic iverat cum dictis
circulis oblique postea procedat, expedit quod flancum idest
latus montis Sion dextrum sol verberet, et sinistrum latus montis
illius; sicut, si possibile esset, quod nobis sol tali tempore in
nostro occidente nobis oriretur: nam tunc sinistrum Sion et
dextrum montis illius latus verberaret.

	|76-81.~  Unde advertendum est, quod in medio coelestis
motus est quidam intellectualis circulus, procedens de oriente in
occidentem, et vocatur per astrologos circulus iste aequator, eo
quod, cum sol est ibi, aequales sunt noctes diebus, et e
contrario; et sic aequat dies noctibus, et tunc dicimus
aequinoctium, quod fit in signo Arietis et Librae, diverso
tempore tamen.  Qui circulus est semper intra solem, idest
meridiem et vernum, idest tramontanam; a quo aequinoctiali
circulo citra sunt gentes, ab eo ultra, non.  Item ab illo
circulo aequinoctiali citra versus polum arcticum, idest
tramontanam, a sole extenditur quidam circuculus, et est in illo
puncto ubi sol plus ascendit hic, quod est dum dicimus
solstitium.  Et talis circulus dicitur tropicus Cancri; sicut e
contrario dicitur tropicus Capricorni ille circulus, in quo sol a
nobis magis declinat, et dies sunt minores.  Modo Libya ac etiam
Arabia sunt contratae intra dictum circulum aequinoctialem, sive
aequatorem, et dictum circulum tropici Cancri.  Nos vero a dictis
contratis citra sumus, et a dicto circulo tropici Cancri citra,
et ideo semper percutimur a sole, et semper facimus umbram ad
dexteram respicientem versus orientem nostrum; sed illi de Arabia
et de Libya e contrario, maxime dum sol est in dicto tropico
Cancri, vel juxta.  Unde ad hoc etiam dictus poeta Lucanus ait in
IX.+o~

     ^Et tibi, quaecumque es Libyco gens igne diremta,~
     ^In Noton umbra cadit, quae nobis exit in Arcton.~

	|82-84.~  Et hoc excludendo, dicit se tali ratione audita
a Virgilio ibi, quomodo sol debet procedere versus Septemtrionem,
quando Hebraei, idest illi de Jerusalem, vident eum sub calida
parte, idest sub meridie.  Hoc vero scire et clarius videre
volendo, legatur tractatus Sphaerae.

	|105-107.~  Ad tertiam et ultimam partem auctor procedit
ad dicendum de tertia qualitate personarum, quae propter
negligentiam tardant poenitere et confiteri; fingendo tales
spiritus inter saxa ruinosa ita negligenter sedere, ut dicit
textus.  Ad quod facit quod dicit Bernardus, dicens: ^status
hominis negligentis domus est ruinosa.~  Et Boetius: ^sicut in
unoquoque opere intus invenitur constantia, ita universae
doctrinae noverca est negligentia.~

	|123.~  Inter quos fingit illum Belacquam ita loqui, et
respicere, et stare, ut ait Salomon dicens: ^ascondet piger manum
suas sub ascella sua, et laborat, si ad os suum eam converterit.~

	|130-132.~  Dicendo, ibi tantum stabit, quantum sic
vivendo fuit; unde in Decretis dicitur: ^disce, homo, quisquis es
auditor, qui tibi conscius es alicujus erroris; quanto tempore te
errare nosti, tanto te humilia Deo.~

	|137-139.~  Dicendo quod ibi jam erat juxta meridiem;
ergo et in Jerusalem erat juxta mediam noctem; et pes, idest
prima pars noctis, et crepusculum erat super Marrocchum, qui est
regio in dicta nostra habitabili in occidente versus meridianam
partem, ubi regnat rex Jarbas.  Et hoc dicit per illa verba, quod
sol est ibi ad ruinam, idest incipit ibi non esse, et per
consequens nox incipit ibi ponere pedem, idest suam primam
partem, quae dicitur fax.  Unde Macrobius describens hoc dicit:
^primum tempus diei dicitur inclinatio mediae noctis, deinde
gallicinium, inde conticinium, inde diluculum, inde mane, inde
meridies, inde occiduum, inde tempestas, inde vespera.  Inde
prima pars noctis dicitur fax, secunda concubia, tertia
intempesta.~  Et haec pro hac parte.

	|1-3.  Contra miglior voler, voler mal pugna.~ 
Continuando se auctor ad praecedentia, dicit quod cum umbra dicti
Papae voluisset loqui adhuc plus, sed melius fuit non velle loqui
meliori ratione; unde ostendit nos debere velle semper quod
melius sit tam aliis quam nobis.

	|19-24.~  Et primo de temperantia dicit, quae
contrariatur cupiditati; unde Glosa super Mathaei Capitulo 5.+o~
^Temperantia est refrenatio cupiditatis ab his quae temporaliter
delectant.~  Per exemplum hospitii, in quo major domina mundi,
scilicet Virgo Maria, Christum Dominum nostrum peperit.  Unde
Lucae 2.+o~ dicitur: ^factum est autem, cum essent ibi, impleti
sunt dies ut pareret Maria.  Et peperit filium suum primogenitum,
et pannis eum involvit~, scilicet, Jesum filium Dei, ^et
reclinavit eum in praesepio, quia non erat eis locus in
diversorio in terra Bethleem.~

	|25-27.~  Item per exemplum Fabritii, qui secundum quod
scribitur per Vegetium, de re militari in quarto libro, dum esset
consul Romae, legatis Epirotarum sibi aurum multum offerentibus,
renuit, etiam ut Curius fecit, qui secundum Tullium Samnites
multum aurum offerentes rejecit, dicens: ^scio populum Romanum
non velle aurum, sed habentibus aurum imperare.~  Ad quod
Cassiodorus ait: ^regnantis facultas tunc fit ditior, cum
remittit et acquirit nobiles thesauros famae, neglecta pecuniae
vilitate~.  Fabritius aurum Pyrrhi regis expulit, et medico dicti
Pyrrhi promittente venenum ipsi Pyrrho se daturum, monuit ipsum
Pyrrhum ejus insidias evitare; quod fuit auro non vinci, et
veneno non vincere.  Et tunc Pyrrhus praedictus ait: ^iste vere
est Fabritius, qui a virtute, sicut sol a suo cursu, non potest
averti.~

	|31-33.~  Tertio tangit de virtute largitatis, quae
contrariatur avaritiae, per exemplum Domini sancti Nicolai, in
cujus Legenda scribitur, quod dum Epiphanius ditissimus Romanus
pater ejus decessisset, relicto dicto sancto Nicolao ejus filio
in puerili aetate, quod dictus sanctus Nicolaus moribus et
sanctitate plus omni die crescebat, et divitias suas pauperibus
comunicabat.  Contigit illo tempore quod dum suum vicinum
nobilem, habentem tres filias virgines et nobiles, vellet propter
inopiam et quaestum habendum eas dare ad prostituendum.  Quo
scito sanctus Nicolaus de nocte ivit, et clandestine per quamdam
fenestram illius patris trium virginum massam auream panno
involutam in ejus salam projecit; qua reperta in mane dictus
pater majorem filiam maritavit.  Post hoc iterum idem fecit
dictus sanctus, et sic secunda virgo nupta fuit: iterum et tertia
vice idem fecit.  Et dictus pater vigilans ibi, ut sciret quis
illud faceret, eum prosecutus fugientem cognovit.

	|49-60.~  Fingendo se ibi reperire umbram Ugonis
Ciapettae, nati cujusdam beccarii parisiensis, et qui fuit
principium et radix hujus praesentis genealogiae Francorum regum. 
Nam prima genealogia incipit a Marcomiro, qui sua probitate in
bello a Gallicis eorum dux fuit constitutus et ibi mortuus est;
unde Pharamundus ejus filius factus est primus rex, et ex eo 27
reges descenderunt.  Secunda genealogia a Pipino incipit, patre
Karoli magni, de quo descenderunt 15 reges.  Tertia incipit a
dicto Ugone et huc usque, scilicet in 1340, fuerunt reges 19. 
Qui Ugo modo fingitur per auctorem dicere ea quae sunt suasiva ad
contrarium vitii avaritiae, scilicet ad largitatem et
liberalitatem, sive temperantiam.

	|61-66.~  Dicendo postea quomodo Loysius filius ejus
coronatus fuit primo, et quomodo post parentelam et dotem comitis
Raymundi Berlengeri plus auxit ejus sanguis cum habuit Provinciam
et usurpavit inde territorium Ponthieu et Normandiae et
Vasconiae.

	|67-69.~  Inde Karolus vetus de Apulia venit in Italiam,
et vicit et occidi fecit Manfredum et Corradinum de Soapia, et
Thomam de Aquino dum iret in Curiam Romanam, suspicatus ne Papa
fieret, ut credebatur, et in itinere fecit veneno extingui.

	|70-72.~  Inde dicit de Karolo sine terra.  Inde de
Karolo Ciotto de Apulia, qui anno Domini 1283 in gulpho juxta
portum Neapolitanum devictus et captus fuit, existens princeps
Tarentinus, cum 40 galeis per Dominum Roggierum de Loria,
Ammirallium tunc Domini Jacobi regis Aragonae, et ductus ad
civitatem Messinae, et ibi exivit captus cum Baronibus.  Et omnes
alios occidi fecit dictus Ammirallius.

	|79-81.~  Qui etiam Karolus Beatricem ejus filiam pro
triginta millibus florenis concessit in conjugem Marchioni Azzoni
de Este.

	|85-87.~  Inde dicit de captura Papae Bonifatii, quam rex
alius Franciae per Colomnenses ordinavit, quae fuit in 1303 in
Anagnia.  Et sic captus fuit, qui Christum repraesentabat; non
advertendo id quod legitur de Alexandro qui, dum in Die civitate
Macedoniae esset, Deus ei in somnio apparuit in habitu summi
pontificis, jubendo ei confidere Asiam obtinere.  Qui ei credidit,
et ita evenit.  Inde iratus cum Judaeis dictus Alexander semel
veniens versus Judaeos et versus Jerusalem, ut eam destrueret,
tunc summus pontifex Judaeorum in pontificalibus exivit, et ivit
obviam Alexandro.  Quem cum Alexander vidisset, descendit de
equo, et reverentiam sibi fecit.  Tunc Parthenius ejus miles
reprehendens Alexandrum quaesivit quare hoc fecit; et respondit
Alexander: ^non sacerdotum principem adoravi, qui principatum
sacerdotii gerit; nam in somnio Deum in tali habitu vidi.~  Item
praedicit quod factum fuit contra Templarios, quorum ordo ad
instantiam regis Franciae fuit annullatus.

	|94-96.~  Ultimo apostrophat ad Deum dictus Ugo, quasi in
psalmo dicens: ^Deus judex justus, fortis, et patiens, numquid
irascitur per singulos dies?~  Dicit Glosa: ^non, sed expectat
per singulos dies si ad poenitentiam veniat; alias fortius
punit.~  Et Seneca: ^cavenda est maxime judicis ira in puniendo,
in qua nemo habet mediocritatem, quae est inter nimium et parum.~

	|97-102.~  Et super dictam commemorationem Virginis
unicae sponsae Spiritus sancti, ut suasivam causam ad
temperantiam, liberalitatem et largitatem, ut dixi supra, dicit
quod faciunt in die: hoc est, quod dum talia reminiscimur, sumus
in luce divina, et per contrarium dum reminiscimur ea, quae sunt
refrenatoria avaritiae, ut turpia et infamosa, sumus quodammodo
in nocte.

	|103-105.~  Incipiendo ab avaritia Pygmalionis filii
regis Beli de Tyro, et fratris Didonis, interficientis Sychaeum
virum Didonis praedictae, sororis ejus, ut depredaretur ejus
divitias.  De quo Virgilius in primum:

     ^Imperium Dido Tyria regit urbe profecta,~
     ^Germanum fugiens.  Longa est injuria, longae~
     ^Ambages; sed summa sequar fastigia rerum.~
     ^Huic conjux Sychaeus erat, ditissimus agri~
     ^Phoenicum, et magno miserae dilectus amore~:
     ^Cui pater intactam dederat, primisque jugarat~
     ^Omnibus, sed regna Tyri germanus habebat~
     ^Pygmalion, scelere ante alios immanior omnes.~
     ^Quos inter medios venit furor.  Ille Sychaeum~
     ^Impius ante aras, atque auri caecus amore~
     ^Clam ferro incautum superat, securus amorum~
     ^Germanae~ etc.

Et ex hoc vocatus proditor.  Et quia cognatum occidit, vocatur
parricida; nam ita punitur lege Pompeja de parricida, sicut
occidens patrem suum.

	|106-108.~  Secundo de avaritia Midae regis Thraciae
dicit, cujus historiam Ovidius sic ponit in XI. Bacchus Deus
Thebanorum habens sacerdotem quemdam nomine Silenum dilectum sibi
valde, cum eum dimisisset semel, captus fuit a pastoribus Midae
praefati, et Mida Baccho remisit.  Ex quo Bacchus dixit Midae:
pete quidquid vis.  Et tunc petiit quod, quidquid tangeret,
fieret aurum.  Unde ait:

     ^Huic Deus optanti gratum, sed inutile fecit~
     ^Muneris arbitrium, gaudens altore recepto.~
     ^Ille male usurus donis ait: effice quidquid~
     ^Corpore contigero, fulvum vertatur in aurum.~

Et sic dictus Midas, hoc sibi concesso, moriebatur siti et fame,
cum et dapes et libamina sua aurum efficiebantur.  Propter quod
adhuc misertus est Bacchus ipsius, et misit eum ad Pactolum
fluvium, ut ibi se lavaret; et ita facto, restitutus est ad
pristinam conditionem, et ille fluvius totaliter aurum est
factus.

	|109-111.~  Item avaritia Acham, de quo Josue Capitulo
7.+o~ dicitur, qui dum praevaricatus esset praecepta Dei, quae
erant ut nemo acciperet aurum, argentum, vel spolia de civitate
Jerico, ubi erat Josue cum toto populo Israel in obsidione, sed
omnia Deo consecrarentur, et dicta civitate capta dictus Acham
cupidus aliqua spolia subtraxit, de quo Deus iratus est contra
Josue et dictum populum.  Unde Josue orante scivit quod Acham
ista fecit, unde lapidavit eum.

	|112.~  Inde tangit de avaritia Ananiae et Saphyrae ejus
uxoris, de qua in 5.+o~ Actuum Apostolorum dicitur; scilicet,
quod dum universa gens sequeretur Apostolos, proposuerunt isti
etiam eos sequi, et vendiderunt agrum suum et obtulerunt,
retenta, praeter illam pecuniam, parte aliqua, dicendo Petro:
^tibi damus omnia.~  Quibus Petrus ait: ^cur tentat cor vestrum
Satanas?~  Et statim ibi ceciderunt mortui.

	|113.~  Item de avaritia Heliodori et ejus Domini, de quo
habetur 2.+o~ Machabaeorum; scilicet, quod dum templum Jerusalem
esset oblationibus ditatum valde, quidam Simon de tribu Beniamin
praepositus dicti templi, odio principis sacerdotum ivit ad
Apollonium ducem Syriae et dixit haec ei, et ille dixit regi. 
Qui rex misit Heliodorum ad dictum templum spoliandum; qui dum
intrasset templum et sacristiam, ut spoliaret eam thesauro,
apparuit ibi equus habens sessorem terribilem, qui cum omni
impetu calcitravit dictum Heliodorum; et occisus fuisset, nisi
defensatus fuisset per sacerdotes templi: et sic vacuus recessit.

	|114-115.~  Inde dicit de avaritia Polymnestoris
occidentis Polydorum, filium regis Priami, pecunia; de quo vide
quod scripsi in Capitulo 30.+o~ Inferni supra.

	|116-117.~  Item de avaritia Crassi consulis Romani, qui
anno ab urbe condita 297. in Syria collega Pompej contra Parthos
est missus; homo avarus adeo, quod totum templum Jerusalem
spoliavit.  Qui dum esset in obsidione circa civitatem Carrae in
Assyria, pactus est cum civibus illius terrae inde recedere,
pecunia.  Quo facto dictam terram intravit immunitus, et captus
est, et fusum aurum est in ejus guttur.  Unde Lucanus:

     ^Arma ducum dirimens miserando funere Crassus~
     ^Assyrias Latio maculavit sanguine Carras.~

	|127-132.~  Inde comparat tremorem illius montis insulae
Delos, adeo ita dicta quia prima insula fuit quae apparuit post
diluvium; nam Delos grecae, latine ^manifestatio.~  Circa quod
notandum est, quod quidam nomine Ceus habuit duas filias,
scilicet Asteriam et Latonam; et cum Jupiter concumbere vellet
cum Asteria praedicta, Juno uxor Jovis ipsam Asteriam convertit
in insulam Ortygiam nomine, sive Delos.  Unde Jupiter postea cum
Latona concubuit; ad quam gravidam existentem Juno Phythonem
serpentem misit ad partum impediendum.  Sed ipsa Latona effugit
ad dictam insulam Delos, et ibi peperit Apollinem et Dianam,
idest Solem et Lunam; qui postea dictum Phythonem occiderunt, et
ex tunc dicta insula semper firma mansit, quae ante semper
tremebat. De qua Ovidius in 5.+o~:

     ^Latonam praeferre mihi, cui maxima quondam~
     ^Exiguam sedem pariturae terra negavit?~
     ^Nec coelo, nec humo, nec aquis Dea vestra recepta est.~
     ^Exul erat mundo, donec miserata vagantem~
     ^Hospita tu terris erras, ego, dixit, in undis,~
     ^Instabilemque locum Delos dedit.  Illa duorum~ etc.

Latona, idest religio, quae firmat omne instabile: pariens
Apollinem, idest sapientiam, et Dianam, idest castitatem.

	|136-141.~  De quo tremore et de quo cantu, ^Gloria in
excelsis~, Virgilius et auctor ita stupefacti erant, ut fuerunt
pastores, qui primo in Bethleem audiverunt in nativitate Christi
Angelos idem canentes, ut in Luca, Capitulo 2.+o~ ibi: ^pastores
erant in regione eadem vigilantes, et timuerunt Angelos videntes
et dicentes: gloria in excelsis Deo~ etc.

	|142-144.~  Figurat enim dicta tremitio, quod bene
dispositi, et se a vitiis purgantes, quodam zelo tremunt, dum
vident aliquem de eis in gloria sublimari, ut modo de Statio
contigit.  Et haec pro hoc Capitulo.

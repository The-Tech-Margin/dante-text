	|Proemio.~  <Siccome quando i primi raggi vibra>.  Hoc
Capitulum habet duas principales partes.  In prima auctor
prosequitur materiam supra proxime tactam; et hoc usque ibi:

     <Come la scala tutta sotto noi>.

Ibi secunda, in qua incipit tractare de Paradiso terrestri; et
hoc usque in finem.

	|1-6.~  Ad primam igitur auctor exordiendo dicit, quod
devenit ad punctum, quo Sol in illo altero polo et ejus medio
occidebat, per illa verba, sicut etc.  Nam, ut dixit supra
auctor, in isto nostro polo civitas Jerusalem est in medio, ubi
Christus factor ejus Solis crucifixus fuit.  Ergo dum Sol vibrat
ibi primos radios, nona est in Gange flumine orientali; et hoc,
dum est in signo Arietis in aequinoctiali, ut tunc ipse auctor
fingit fuisse.  De quo ait Lucanus:

     ^Qua colitur Ganges, toto qui solus in orbe~
     ^Ostia nascenti contraria solvere Phoebo~
     ^Audet.~

Ergo, si bene advertas, in nostro occidente, ubi est alius
fluvius, in quo in dicto tempore aequinoctiali Sol occidit, qui
dicitur Iberus, de quo Statius in primo ait:

     ^Cardine quem porta vergens prospectat Ibera,~

erat media nox; in qua media nocte signum Librae, quod est
oppositum signo praedicto Arietis, ubi jam altera Libra ceciderat
ne dum prima; nam signum Librae est ad figuram duarum
bilanciarum, quasi dicat: jam totum dictum Signum exierat de
dicto Ibero fluvio, qui in finibus Hispaniae est, et ideo dicitur
Hispania, Iberia.  Concluditur ergo quod, si Sol primos radios
vibrabat, idest a latere percutiebat dictam civitatem Jerusalem,
quod in monte illo Purgatorii, qui per oppositum localiter et
perpendiculariter correspondet Jerusalem, fuit occasus Solis.

	|10-12.~  Sic igitur in principio noctis, quando ut
plurimum committitur et incalescit vitium et crimen luxuriosi
ignis, fingit se mitti et duci ab Angelo, idest ab judicio
conscientiae, et a Virgilio, idest ab judicio rationis, eodem
tempore in flammam et incendium conscientiae et reprehensionis
talis vitii.  Unde etiam David, qui multum exarsit in libidine,
et inde in poenitentia fuit in hac flamma, dicebat: ^probasti cor
meum, et visitasti nocte, et igne examinasti.~  Et alibi:
^quoniam probasti nos, Deus, igne nos examinasti, sicut
examinatur argentum.~  Et Isaias: ^pergite in lumine ignis vestri
et flammae, quam accendistis.~

	|33.~  Et nota auctorem in hoc vitio fuisse multum
implicitum, ut nunc ostendit de incendio quod habuit in dicta
flamma in reminiscentia conscientiae.

	|37-42.~  Tamen dicit auctor quod, antequam intrasset
talem flammam, audiendo nomen Beatricis timidus respexit
Virgilium, ut Pyramus Thisben in morte perforatus amore sui cum
proprio ense, ex eo quod non repperit eam ad fontem de nocte, ubi
ordinaverat suam libidinem, putando eam venisse et occisam a
feris.  Unde Ovidius dicit, quod dicta Thisbe videndo ipsum
Pyramum ita in terra, vocavit eum dicens:

     ^Pyrame, clamavit, quis te mihi casus ademit?~
     ^Pyrame, responde, tua te charissima Thisbe~
     ^Nominat: exaudi, vultusque attolle jacentes.~
     ^Ad nomen Thisbes oculos in morte gravatos~
     ^Pyramus erexit, visaque recondidit illa.~

Et sicut ait in 3.+o~, translata ibi et effecta est morus gelsa in
rubeam, quod totum figurat deflorationem virginis puellae.

	|67-75.~  Inde prosequitur quomodo relictis septem
circulis, idest purgatis septem vitiis mortalibus et
principalibus, ascendit cum Virgilio et Statio scalam ad
Paradisum terrestrem, et in ea dormivit, idest incoepit
contemplari ad ea, quae virtuose essent fienda.  Et haec pro hac
parte.

	|94-96.~  Ad secundam dicit, quod in hora, qua primo ibi
in illo monte de Oriente irradiavit Cytherea, idest stella
Veneris, dicta sic a Cythera insula in Grecia; et est una de
50.+a~ insulis Graeciae, quae dicuntur Cyclades secundum
Isidorum, in qua Cythera Venus colebatur, et ubi primo inventa
est quod instrumentum habet animos ad Venerem excitare; et sic in
aurora incipit dormire.  De qua Cytherea ait Virgilius:

     ^Parce metu, Cytherea, manent immota tuorum~ etc.

Et alibi:

     ^Est Amathus, est celsa mihi Paphos, atque Cythera.~

	|97-97.~  Et in somnio apparuit sibi Lia, ut dicit
litera.  Modo attende ad haec evidentialia pro sequentibus. 
Paradisus iste terrestris mistice hic accipitur uno modo pro
locali Paradiso terrestri, quem iste auctor fingit esse in
summitate hujus montis Purgatorii, per quem animae purgatae
transeunt ad Paradisum coelestem.  Hoc probant Scripturae, Genesi
1.+o~, et 2.+o~ ibi: ^plantaverat autem Dominus Deus Paradisum
voluptatis a principio, in quo posuit hominem, quem formaverat. 
Et dixit: ecce dedi vobis omnem herbam afferentem semen super
terram, et universa ligna, quae habent in semetipsis sementem
generis sui.~  Ubi Strabus glossator ait, ipsum esse in
altitudine pertingente usque ad lunarem circulum.  Et Ugo de
sancto Victore ait: ^Paradisus in parte orientali fertur esse
locus eminentissimus, ut non aquae diluvii ibi pertingere
potuissent.~  De quo dicit Uguccio, quod dicitur Paradisus
graece, latine hortus deliciarum.  Est enim omni genere ligni et
pomiferis arboribus consitus, habens lignum vitae; non ibi
frigus, non ibi aestus, sed perpetua aeris temperies, rigatus a
quatuor fluminibus, scilicet, Phison, Gehon, Tigris et Euphrates. 
Et Thomas de Aquino dicit in Prima, esse Paradisum istum in
dextera parte orientis, cum dicat Philophus in 3.+o~ de coelo et
mundo: ^dextera autem est nobilior quam sinistra.~  Et dicit quod
seclusus est a nostra habitatione aliquibus impedimentis, vel
montium, vel marium, vel alicujus desertae regionis, quae
pertransiri non potest.  Et ex hoc scriptor locorum de eo dixit:
^lignum vitae ejus materialis est arbor, sic dicta quia ejus
fructus habent conservare vitam, licet spiritualiter significat
aliud, ut Petro in deserto aliquid fuit materiale, et tamen
spiritualiter Christum significavit.~  De quo ait Psalmista,
dicens: ^mons coagulatus, mons pinguis: ut quid suspicamini
montes coagulatos?~  Alio modo accipitur anagogice et
tropologice, idest spiritualiter et moraliter.  Nam dicit
Augustinus in 13.+o~ de Civitate Dei: ^nemo itaque prohibet hunc
Paradisum vitam beatorum intelligi, quatuor ejus flumina quatuor
cardinales virtutes, ejus arbores et ligna utiles disciplinas,
fructus eorum mores piorum, lignum vitae ipsam bonorum omnium
matrem sapientiam, lignum scientiae boni et mali transgressi
mandati experimentum esse.  Item potest accipi etiam Paradisus
talis pro ecclesia militante: quatuor flumina, quatuor Evangelia:
arbores, Sancti: fructus, opera eorum: lignum vitae, Christus:
lignum scientiae boni et mali, propriae voluntatis arbitrium.~ 
Hoc ultimo modo auctor noster hic scribit, scilicet, moraliter. 
Hoc modo, homo purgatus a vitiis et a peccatis principalibus
perfecte ingreditur statum quemdam suae vitae suavem ut
Paradisum.  Ad quod Salomon in Ecclesiastico ait: ^cor, ubi
gratia est, similatur Paradiso terrestri, habendo amoenitatem,
foecunditatem et securitatem.~  Et Seneca: ^talis est sapientis
animus, qualis mundus super lunam, ubi semper serenum est.~  In
quo statu vitae corporalis non debet homo esse sine bona actione,
cum non sufficiat abstinere a malo, nisi quis faciat quod bonum
sit.  Et Augustinus: ^prius opus nos purgari, inde bonis
impleri.~  Et ideo ad activam vitam debet se reducere, quae
secundum Isidorum habet nos facere mundanis rebus bene uti.  Et
ideo dicitur animus practicus, per quem operamur virtuosa, et est
nostra exterior operatio.  Dicit Thomas in Secunda Secundae, quod
virtutes morales non principaliter quoad contemplandum veritatem,
sed ordinantur ad comparandum.  Unde Philosophus in 4.+o~ Ethicorum
ait: ^virtutes morales ordinantur ad felicitatem activam.~  Et
alibi idem Thomas dicit: ^duo requiruntur ad nostram bonam vitam;
unum principaliter quod est operatio secundum virtutem, qua
virtute bene vivitur: aliud quod instrumentale, scilicet
corporalium bonorum sufficientia, quorum usus est necessarius ad
actus virtutum.~  Et circa hoc sciendum est, quod Macrobius super
secundo somnio Scipionis duo genera virtutum moralium esse dicit;
nam duae virtutes sunt modificativae passionum insurgentium
sensualitati nostrae, sicut temperantia et fortitudo: temperantia
modificat delectationes in cibis et in venereis; fortitudo, res
et audacias, quae sunt circa pericula mortis.  Et istae dicuntur
virtutes purgatoriae, eo quod sunt in hominibus nondum purgatis
ab insultibus passionum, et sic non summe perfectis, sed ad
perfectionem totaliter tendentibus, quorum potest dici haec vita. 
Justitia vero et prudentia totaliter animam nostram tenent in
Deum, et sunt solum in nobis totaliter purgatis, ab impetibus
passionum securis.  Et sic hae duae ad vitam contemplativam
possent referri; quae vita contemplativa, secundum Isidorum,
mundo renuntiat, et soli Deo vivere delectatur; quae dicitur
animus speculativus in considerando solum opera Dei et naturae,
de qua dicetur per totum librum Paradisi.  Sed in praesenti circa
vitam activam procedamus, ad quam dicit Augustinus in libro de
Trinitate, quod homo in tali vita habet exercere se circa dictas
quatuor virtutes: circa justitiam ut subveniat miseris; circa
prudentiam, ut caveat sibi ab insidiis: circa fortitudinem, ut in
perferendis molestiis: circa temperantiam in coercendis
delectationibus pravis.  Et Apostolus ad Philippenses 4.+o~
^Quaecumque sunt vera, quaecumque pudica, quaecumque justa,
quaecumque sancta, quaecumque amabilia, quaecumque bonae famae,
si qua virtus, si qua laus disciplinae, haec cogitate.  Quae et
didicistis, et accepistis, et audistis, et vidistis in me, haec
agite.~  Debet enim, concludendo, circa hanc vitam activam
purgatus a vitiis principalibus, ut nunc auctor fingit in se et
in persona ceterorum, instare, primo, circa timorem Dei, ut per
eum in nobis sit fuga peccati spiritualiter, ne perdamus quod
amamus.  Unde Salomon: ^sapiens timet et declinat a malo.~  Et
Hieronymus: ^timor virtutum custos est, et securitas ad lapsum.~ 
Et Psalmista: ^confige timore tuo carnes meas.~  Et Apostolus ad
Thessalonicenses 5.+o~ ^Timor comprimit virtutes ne evanescant.~ 
Et Ecclesiastici 15.+o~ ^Qui timet Deum, faciet bona.~  Et est
sicut Paradisus benedictionis, et super omnem gloriam operuerunt
eum.  Quae verba etiam faciunt ad figuram hujus Paradisi, de qua
supra dixi.  Secundo, debet homo esse activus circa scientiam,
quae est humanarum rerum cognitio, fidei saluberrime serviens, et
cognoscendo infirmitatem peccati originalis et palati interioris,
quod facit ut mala homini sapiant et bona desipiant.  Tertio,
circa fortitudinem, ut contra impetus nostros duremus.  Quarto,
circa pietatem, quae, secundum Augustinum, hominem jugo Dei
subjicit tamquam animal mansuetum.  Quinto, circa consilium ut
dimittamus, ut nobis dimittatur.  Modo, quia sicut duplex pagina
sacra et Ecclesia fuit et est, ita duplex vita activa sit, quae
nos beatificet, scilicet, prima vita activa ecclesiae primitivae
et veteris Testamenti.

	|100-105.~  Circa cujus facta ducit nos ipsa prima vita
activa, idest Lia, quae in figura vitae activae primitivae
ecclesiae ponitur, quae fuit filia Laban et prima uxor Jacob,
quam prius habuit quam Rachelem in uxorem, quia prius debemus
esse in activa vita, et sic cum Lia, quam cum contemplativa, et
sic cum Rachele.  Et quia dicta talia fuerunt ante tempus lucis,
idest Christi, ut Joannis primo: ^erat lux vera~ etc.  Fingit in
nocte vidisse hanc Liam in somnio, et Matheldam in die: quae
Mathelda pro vita activa novae Ecclesiae et Testamenti novi
ponitur, de qua dicam in sequenti Capitulo.  Per quae intelligere
potes quare eam fingit ire per landam, quae dicitur locus
prativus, et exercere manus ad flores, idest, ad opera parata ad
fructum, et Rachelem solum ad visum, idest ad contemplationem. 

	|115-120.~  Dicendo quomodo excitatus a Virgilio, habuit
nuntiare illi demum habere quae quaerebat: quae nuntiatio
excessit omnes alias strennas, idest mancias; dicitur enim
strenna, mancia, quae datur in principio Kalendarum.

	|127-129.~  Dicendo Virgilius quod ulterius eum ducere
non poterat, hoc est, quod ratio deficit circa ea quae sunt
fidei.  Unde in Decretis: ^fides non habet meritum, cui ratio
praebet experimentum; et ubi ratio deficit, fides supplet.~ 

	|140-141.~  Licentiando eum, asserendo ipsum jam esse in
recto arbitrio et ideo foras sit non sequi eum, quasi dicat foras
sit, idest non sit, quod tu amodo non facias, ut perfectus homo,
quod vis; et ut dicitur Ecclesiastici 15.+o~ ibi: ^reliquit eum in
manu consilii sui.~  Quae manus est libertas arbitrii: vita
animae est ex conversione liberi arbitrii ad bonum incommutabile,
idest Deum; mors vero e contra.  Et ideo philosophia est
practicus intellectus, idest operativus, eo quod sit principium
operabilium.  Et hic finis.

	|1-3.  Cantando come donna innamorata.~  Continuatione
facta ad superiora dicit auctor, quod haec Mathelda, idest activa
vita, cantabat ut domna quaedam filocapta, subaudias, in Deum,
cum illis verbis propheticis: ^beati, quorum remissae sunt
iniquitates, et quorum tecta sunt peccata.~  Quae verba activa
persona, munda a vitiis et peccatis, cantat et cantare potest in
corde suo.

	|4-6.~  Comparando ejus iter Nymphis, idest virginibus in
solitudine continentiam exercentibus.  Unde virgo sponsa dicitur
nympha, eo quod virgo lavatur et jungitur viro, et tunc dicitur
paranympha.  Unde Joannes Evangelista dicitur paranymphus. 
Najades vero dicuntur Deae fontium, Dryades Deae arborum,
Amadryades Deae silvarum, Oreades Deae montium, Napeae Deae
florum.

	|14-15.~  Inde fingit se disponi a Mathelda, idest a vita
activa, ad videndum, idest contemplandum corpus et membra
Ecclesiae militantis.

	|37-42.~  Et antequam procedat, talia ut divina recitare
facit, ut docet Valerius in primo, dicens: ^prisco enim instituto
rebus divinis opera datur cum aliquid commendandum est
precatione.~  Ideo invocat Musas, et specialiter Uraniam, quae
interpretatur contemplatio coelestis.  Item virtutem Heliconis
fontis, rigantis montaneam, quae dicitur Helicona, consecratam
Musis, idest scientiis, et existentem juxta Parnassum; de quo
Ovidius:

     ^At Nymphae vicisse Deas Helicona colentes.~

	|50.~  Primo igitur fingit se vidisse per membra
Ecclesiae, in figura septem candelabrorum, septenum ordinem
clericatus.  Est enim: praesbyteratus, diaconatus, subdiaconatus,
et isti tres majores ordines sunt, quia in sacris: exorcistatus,
acolithatus, lectoratus, et ostiatus, et isti minores.  Unde
Hieronymus in Decretis: ^hi sunt voces tonitruorum, auditae a
Joanne, evangelizantes pacem.~  Vel dicit secundum eumdem Joannem
in principio Apocalipsis quod septem haec candelabra septem sunt
particulares ecclesiae universalis ecclesiae militantis romanae,
et quae eam praecesserunt, scilicet: Ephesum, Smyrna, Pergamum,
Tyatira, Sardis, Phyladelphica et Laodicea.  Quod etiam potest
referri ad id quod dicitur de arca sancta, cujus candelabrum
septem habebat calamos.  Et Exodi 26.+o~ dicitur: ^facias
lucernas septem, et ponas eas super candelabra.~  Et Apocalipsi
4.+o~ ^Septem lampades ardentes ante thronum.~  Et Zacharia 3.+o~
^Super lapidem unum septem oculi sunt.~  Vel figurat septem dona
Spiritus sancti: primum donum est timoris, quod repugnat
superbiae: item donum pietatis, quod repugnat invidiae: item
donum scientiae, quod repugnat irae: item donum fortitudinis,
quod repugnat accidiae: item donum consilii, quod repugnat
avaritiae: item donum intellectus, quod repugnat luxuriae: item
donum sapientiae, quod repugnat gulae.  Et ideo praecedere ea ita
fingit, sicut sponsus veniendo primo ad sponsam facit dona, ita
Christus sponsus Ecclesiae talia dona praemittendo sibi fecit;
ideoque dona dicuntur.  Vel dic, quod sunt septem articuli
spectantes ad humanitatem Christi; quorum primus est, credere
ipsum conceptum de Spiritu sancto: secundus, credere eum natum de
Virgine: tertius, est credere eum pro nobis mortuum: quartus,
ipsum in anima ad Limbum fuisse: quintus, eum resurrexisse:
sextus, ascendisse in coelum: septimus, ipsum descendere nos
judicaturum:

	|76-78.~  Septem vero listae et stendalia, de quibus
dicitur hic in aere supra esse, significant alios septem
articulos, qui spectant ad divinitatem Christi: scilicet, credere
unum Deum esse: item Spiritum sanctum esse Deum: item credere
remissionem peccatorum: item resurrectionem carnis: item bonorum
remunerationem; et hoc ultimum, secundum fratrem Bonaventuram de
Balneoregio.  Similando talia Iridi, idest arcui aeris, et
Deliae, idest Lunae, ita dictae a Delos insula, ubi nata est de
Latona, cujus circumferentiam vocat cinctum.

	|82-84.~  Post quae fingit venire viginti quatuor
seniores coronatos, signantes 24 libros Bibliae.  Unde Hieronymus
ad hoc in Prologo libri primi Regum ait: ^ac per hoc esse priscae
legis libros vigintiquatuor, quos sub numero 24 seniorum inducit
Joannes 5.+o~ ^Apocalipsis adorantes agnum, et coronas suas
prostratis vultibus offerentes.~  Et circa figuram horum seniorum
dicit idem Hieronymus in Prologo super Danielem, quod in tres
partes vetus scriptura dividitur, scilicet in legem, in
prophetas, et in hagiographa; scilicet in quinque, et octo, et in
undecim libros.  Prima igitur pars est quinque librorum legis
Moysis, quae dicitur Pentateuchus, et continet primum librum
Genesis, librum Exodi, librum Levitici, librum Numeri, et librum
Deuteronomii.  Octo libri Prophetarum sunt: liber Josue, liber
Judicum, liber Ruth, liber Samuelis, quem dicimus librum Regum
primum et secundum: item liber Malachiae, idest liber tertius et
quartus Regum, licet omnes quatuor pro uno naturaliter accipi
debent.  Item liber Isaiae: item liber Jeremiae: item liber
Ezechielis: item liber XII Prophetarum.  Undecim vero libri
hagiographi sunt: liber Job, psalterium David: item liber
Salomonis Proverbiorum: item liber Ecclesiastes: item liber
Canticorum: item liber Danielis: item liber Paralipomenon: item
liber Esdrae: item liber Esther, et liber Emoth, Machabaeorum
libri.  Ecclesiasticus, Judith, et Tobiae, apocriphi sunt, idest
non approbati ab Ecclesia propter incertitudinem.

	|91-93.~  Inde fingit venire quatuor animalia, ut vidit
Ezechiel, ut ipse ait Capitulo primo ibi: ^vidi, et ecce ventus
turbinis veniebat ab aquilone, et nubes magna, et ignis
involvens, et corpus eorum plenum oculis, et unumquodque duabus
alis velabat corpus suum.~  In hoc sequitur noster auctor magis
Joannem in 4.+o~ Apocalipsis dicentem: ^ecce quatuor animalia:
singula eorum habebant alas senas, et in circuitu et intus plena
sunt oculis.~  Haec quatuor animalia quatuor figurant
Evangelistas: Mathaeum ut hominem, quia, ut ait Gregorius in
Homilia super Ezechielem, incipit suum Evangelium in humanitate
Christi, dum incipit: ^Liber generationis Jesu Christi:~ Marcum
ut leonem, quia in fortitudine incoepit, dicens: ^vox clamantis
in deserto~: Lucam ut vitulum, quia incipit a sacerdotio, in quo
immolatio fiebat: Joannem a divinitate Christi, et ideo ut
aquila, quia alte processit, effingitur.

	|94-95.~  Sex alae eorum figurant sex leges, scilicet:
legem naturalem, mosaycam, propheticam, Evangelicam, Apostolicam,
et Canonicam.  Oculi eorum ante et post sunt intellectus et in
praeteritum et in futurum, ut dicit Hieronymus in Prologo libri
Regum.

	|107.~  Currus, qui venit in medio dictorum quatuor
animalium, significat Ecclesiam militantem universalem; de quo
Psalmista: ^currus Dei decem millibus multiplex, millia
laetantium: Dominus in eis in Sina.~  Ad hoc audi Ezechielem in
primo ibi: ^cumque adspicerem animalia, apparuit rota una super
terram, et aspectus rotarum quasi rota in medio rotae, spiritus
vitae erat in rotis.~  Quae duae rotae figurant paginam veteris
et novi Testamenti.

	|108.~  Gryphon, trahens eum, figurat Christum; nam sicut
geminatum animal est gryphon, ita est Christus; nam in eo quod
avis, figurat deitatem, et aureus ideo erat: nam et arca sancta
deaurata erat in signum sapientiae divinae.  In eo quod leo,
figurat humanitatem Christi, et in ejus albedine et rubedine
Christi puritas et charitas humana designatur.

	|121-126.~  Inde fingit tres dominas ad dexteram rotam,
idest circa paginam novi Testamenti, scilicet tres virtutes
theologicas, albam fidem, viridem spem, et rubeam charitatem.

	|130-132.~  Quatuor a sinistra, idest circa paginam
veteris Testamenti, sunt quatuor virtutes cardinales, Justitia,
Fortitudo, Temperantia, et Prudentia.  Et quia, ut ait Seneca de
formula honestatis: ^si prudens est animus tuus, tribus
temporibus dispensetur: praesentia ordina, et futura praevide, et
praeterita recordare~; et alibi:

     ^Judico prudentem, prius, et nunc, postque videntem~;

ideo ipsam prudentiam nunc fingit auctor cum tribus oculis. 
Dicuntur enim virtutes quidem viros tuentes contra vitia.  Et
quia Ecclesia militans debet esse in medio, ut fuit arca sancta,
inter spiritualia et temporalia, ideo fingit nunc auctor hunc
currum figurantem dictam Ecclesiam in medio earum virtutum,
accipiendo theologicas ut spiritualia bona, et sic ut nobiliora
ad dexteram: cardinales, ut temporalia bona, et sic minus
nobilia, ad sinistram.  Unde Proverbiorum Capitulo 3.+o~ ait
Salomon: ^in sinistra illius divitiae et gloria.~  Nam ut ait
Philosophus 7.+o~ Ethicorum: ^virtus est dispositio perfecti ad
optimum.~  Virtutes enim theologicae divinae sunt, eo quod per
eas ordinamur in Deum.  Nam ut ait Gregorius: ^quantum amamus,
tantum de spe praesumimus.~  Et Apostolus ad Corinthios 13.+o~
ait: ^nunc manent spes, fides, et charitas: quibus Ecclesia Dei
militat, scientia et prophetia.~  Et Augustinus ait: ^per istas
tres in anima aedificanda omnium divinorum librorum machinamenta
consurgunt.~  Unde Ecclesiastici 7.+o~ ^Qui timetis Dominum,
credite illi.~  Item: ^sperate in illum.~  Item: ^diligite
illum.~  Nam duplex est nostra felicitas: una proportionatur
naturae humanae, et ad illam venimus per principia naturalia:
alia nostram naturam excedit, et ad eam pervenire possumus
virtute divina solum.  Unde Petrus in Epistolis ait: ^per
Christum facti sumus consortes divinae naturae.~  Et quia ita
excedunt, non sufficiunt humana, sed expedit quod nobis addantur
aliqua principia, per quae ordinemur ad beatitudinem spiritualem. 
Et haec principia dicuntur ipsae virtutes theologicae, quae
quomodo definiantur dicam item in Paradiso, Capitulo XXIV.+o~ et
XXV.+o~  Cardinales, secundum Tullium, definias sic: ^prudentia
est appetendarum rerum et fugiendarum scientia.  Justitia est
habitus animi, comuni utilitate servata, suam cuique tribuens
dignitatem.  Fortitudo est considerata periculorum susceptio, et
laborum perpessio.  Temperantia est virtus animam regens contra
delectationes corporales.~

	|133-135.~  Inde fingit sanctum Lucam et Paulum ut
scriptores Actuum Apostolorum et Epistolarum.  Qui Lucas magnus
fuit physicus, et de Syria, ut scribitur in proemio Actuum
Apostolorum.  Et quia post Christum gesta scripserunt, ideo
postponuntur isti currui.

	|142.~  Et etiam quatuor Doctores Ecclesiae, qui etiam
ibi finguntur in humili aspectu, scilicet, Gregorius Papa, qui
alios praecessit in moralitate scribenda: item Augustinus
antistes, qui alios praecessit in disputationibus: item Ambrosius
antistes, praecedens alios in praedicationibus: item Hieronymus,
praecedens alios in historicis rebus.

	|143-144.~  Senex dormiens secundum aliquos figurat
Bernardum, qui multa etiam pro Ecclesia Dei scripsit.  Et quia
contemplativus valde fuit, ideo fingitur dormiens.

	|148.~  Flores, quibus decorantur, sunt eorum mores et
verba.  Et hic finis.

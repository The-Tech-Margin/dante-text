	|Proemio.~  <Oppresso di stupore alla mia guida>. 
Dividitur hoc Capitulum in duas partes.  In prima se continuat ad
proxime dicta; et hoc usque ibi: <La dolce donna dietro a lor mi
pinse>.  Ibi secunda, in qua dicit de octava sphaera; et hoc
usque in finem.

	|16-18.~  Ad primam dicit, quomodo dictum fuit in
praecedenti clamatu, quod spatha, idest justitia Dei, non
percutit festine ad judicium, idest ad voluntatem eorum, qui eam
percutere desiderant, nec tarde judicio percussorum.  Ad quod
Valerius in primo dicit: ^lento enim gradu ad vindictam sui
divina procedit ira, tarditatemque supplicii gravitate
compensat.~  Et Seneca in libro de providentia: ^hos itaque Deus,
quos probat, quos amat, indurat, recognoscit, exercet: eos autem,
quibus indulgere videtur, quibus parcere, molles venturis malis
servat.~  Et Josephus in libro 2.+o~ Antiquitatum ait: ^discant
homines observare et facere ea, in quibus non possit offendi
divinitas, ne ad iracundiam conversus Deus in eorum iniquitatibus
ulciscatur.~  Et Chrysostomus: ^quid ergo turbamur? nemo videns
malignos prosperitate gaudere, turbetur.  Non est enim hic
retributio malignitatis, neque virtutis; et si aliquando est, non
secundum quod dignum est, sed simpliciter quodam gustu judicii.~

	|37-42.~  Fingendo ibi loqui umbram sancti Benedicti, qui
in monte Casino in Campania, in quo monte erat fanum Apollinis et
idolum, quo destructo ibidem ecclesiam sancti Joannis Baptistae,
et sancti Martini, ipse sanctus Benedictus princeps Monachorum
fecit, et ibi sepultus est.

	|68-69.~  Dicendo inde de scala illa, quomodo ascendit et
usque quo; quae scala figurat excelsitudinem graduum sanctae
religionis, per quam ad Deum ascendimus.  Unde Tullius: ^religio
est, quae superioris cujusdam naturae, quam divinam vocant, curam
caerimoniamque affert.~

	|70-72.~  Quam vidit Jacob, ut dicitur Genesis Capitulo
28.+o~, in qua vidit Angelos ascendentes et Dominum dicentem: ^ego
sum Dominus patris tui Isaac.~  Et hoc apparuit ei ut
demonstraretur quod rectores ecclesiarum, ac vere religiosi, ^non
solum Deo contemplando superna appetunt, sed deorsum quoque ad
membra illius miserando descendunt,~ ut in Decretis habetur: ubi
dicit Glosa, quod pro illis Angelis intelliguntur praedicatores,
qui pro ingenio auditorum debent se aptare.

	|73-75.~  Dicendo inde quomodo dicta scala, idest
religiosa contemplatio, hodie per monachos et regulares modico
frequentatur in adscensu, et quod jam multum erat in usu per
monachos imitantes olim melius regulam ejus Benedicti.  De qua
jam perpendens Alexander Papa tertius, in quadam sua decretali
epistola ait Abbatis et Monacis Cistercensibus, dicens:
^recolentes qualiter haec sancta plantatio~ etc. ^dolentes
dicimus quod a pluribus a dicta institutione est declinatum: sed
quod Monachi, Abbates, et Priores accipiunt, gravius est usura~
etc.  Ad hoc ait Bernardus: ^facultates ecclesiarum patrimonia
sunt pauperum, et sacrilega mente eis surripitur quidquid sibi
ministri et dispensatores, ultra victum et vestitum, suscipiunt.~ 
Et Augustinus ait etiam de talibus: ^si privatum possidemus, quod
nobis sufficiat, non illa nostra sunt, quorum procurationem
quodammodo gerimus, non proprietatem nobis usurpatione damnabili
vindicemus.~  Et haec pro hac parte.

	|103-105.~  Ad secundam partem dicit quomodo cum dicta
sua speculatione ascendit subito in coelum octavae sphaerae in
signo Geminorum: quod signum secundum Albumassarem est aereum et
diurnum, et domus Mercurii; in quo, si Mercurius est firmatus,
disponit hominem ad litteraturam et scientiam.  Et dicit Isidorus
quod ideo dicitur in eo esse illos duos fratres Castorem et
Pollucem, quia virtus Solis cum eo faecundat inferiora et
geminat.  Quare considera cur auctor sic loquatur de eo signo in
fine omnium planetarum et eorum coelorum.  Posset quaeri, quare
non ita dies septimanae procedunt ut planetae in ordine.  Dicit,
quod quilibet dies nominatus est ab illo planeta, qui praeest
primae ejus horae; nam quilibet dies habet 24 horas.  Modo,
ponamus, hodie est dies sabbati; Saturnus habet hodie primam
horam, Jupiter secundam, Mars tertiam, Sol quartam, Venus
quintam, Mercurius sextam, Luna septimam.  Item Saturnus octavam,
Jupiter nonam, Mars decimam, Sol undecimam, Venus duodecimam,
Mercurius decimam tertiam, Luna decimam quartam.  Item Saturnus
decimam guintam, Jupiter decimam sextam, Mars decimam septimam,
Sol decimam octavam, Venus decimam nonam, Mercurius vigesimam,
Luna vigesimam primam.  Item Saturnus vigesimam secundam, Jupiter
vigesimam tertiam, Mars vigesimam quartam.  Ergo Sol in sequenti
die habet primam horam, et sic ab eo nominatur dies Dominica,
scilicet dies Solis; et dicitur Dominica, quia illa die Christus
resurrexit, vel quia Sol dominatur aliis planetis.  Et sic de
singulis per ordinem.

	|133-135.~  Dicendo quomodo in dicta octava sphaera
respexit deorsum, idest elevatus a scientia theologica omnia ista
mundana vilia sibi et pusilla videbantur.  Dicendo quod vidit
istum globum, idest terrae et aquae corpus, quod dicitur sphaera
globata, ita parvulum et despectum respectu coelestium rerum,
quod risit, idest truffatus est de eo, ut anima Pompeji de suo
trunco, Lucano dicente:

        ^...Postquam se lumine vero~
     ^Implevit, stellasque vagas miratur, et astra~
     ^Fixa polis, vidit quanta sub nocte jaceret~
     ^Nostra dies, risitque sui ludibria trunci.~

	|139-141.~  Dicendo quomodo inde vidit corpus Lunae,
filiae Latonae, sine illa umbra etc. ut dixi in Capitulo secundo
Paradisi.

	|142-144.~  Natus Hyperione est Sol.  Unde Ovidius:

        ^...Quid nunc, Hyperione nate,~
     ^Forma, calorque tibi, radiataque lumina prosunt?~

Maja, mater Mercurii; unde Ovidius hoc ait:

        ^...Maja genitum demittit ab alto.~

Dionaea mater Veneris; unde Virgilius:

     ^Sacra Dionaeae matri divumque ferebam~...
     ^Ecce Dionaei processit Caesaris astrum.~

	|145-150.~  Et dicit etiam quomodo vidit temperiem Jovis,
idest temperatum Jovem, inter patrem et filium, idest inter
Saturnum et Martem; quorum Saturni et Martis ardorem et
tepiditatum temperat: et alios planetas qualiter se habent, et
quomodo sunt distantes.  Ad quod Boetius in secundo: ^omnem
terrae ambitum... ad coeli spatium, puncti constat obtinere
rationem: idest, ut si ad coelestis globi magnitudinem
conferatur, nihil spatii prorsus habere judicetur.~  Et hic sit
finis.

	|1-12.  Poscia che contro alla vita presente.~  Auctor in
hoc cantu, et in sequenti, de essentia Angelorum tractaturus,
dicit quomodo in oculis Beatricis, idest in speculatione
theologiae, vidit radium Deitatis.  Nam, ut ait Augustinus:
^sicut Solem inspicere non valemus in suo proprio esse et
corpore, sed in muro et pariete eum valemus intueri,~ ita in
proposito in scriptura theologica ex quadam reflexione valemus
Deum intueri, non sicut in suo esse principali.

	|70-78.~  Modo redeamus ad id quod dicit de exemplo
exemplato.  Ad quod Boetius: ^tu cuncta superno Ducis ab exemplo~
etc.  Verba in textu sunt per se patentia; tamen dicit quod vidit
in hoc mundo tanto magis nobiliora quanto magis a centro sunt
remota.  Nobilius elementum est aqua terra, et aer aqua, ignis
aere, coeli igne, paradisus coelis.  Sed propinquiora Deo
nobiliora sunt; ergo etc.  Et dicit: si ad virtutem et bonitatem
nos referamus circulos Seraphinorum, tunc major est capacitate,
cum propinquior est Deo, qui omnia capit et per omnia extenditur,
et qui non retrahitur ut centrum, sive restringitur, et sic non
apparentia, sed virtute considerata, non ut centrum, sed ut
contrarium accipi debet.

	|98-129.~  Dicendo quomodo illud lumen Deitatis
circumdabatur ab Angelicis circulis.  Ad quod est sciendum quod,
prout scribit Dionysius in libro Gerarchiarum, idest trinariae
societas, prima gerarchia, sive trinaria consocietas,
contemplatur ad patrem, in qua sunt Seraphim, Cherubim, et
Throni.  Secunda contemplatur in filium, in qua sunt
Dominationes, Virtutes, et Potestates.  Tertia in Spiritum
sanctum, in qua sunt Principatus, Archangeli, et Angeli. 
Dicuntur enim Seraphim qui prae aliis ardent charitate.  Cherubim
qui prae aliis in scientia eminent.  Nam Cherubim interpretatur
plenitudo scientiae.  Thronus dicitur sedes.  Throni autem
vocantur, qui tanta divinitatis gratia replentur, secundum
Gregorium, ut in eis sedeat Deus, et per eos judicia decernat et
informet.  Vel dicuntur Throni, quia primum trinarium
terminarunt, secundum Dionysium.  Dominationes dicuntur, qui
Principatus et Potestates transcendunt.  Principatus dicuntur,
qui sibi subjectis quae sunt agenda disponunt, eisque ad explenda
divina mysteria principantur.  Potestates, qui hoc ceteris
potentius in suo ordine acceperunt ut virtutes adversae eis
subjectae refrenentur potestate.  Virtutes sunt illi, per quos
signa et miracula frequenter fiunt.  Archangeli, qui majora
nunciant: Angeli, qui minora.  Quorum ordo dicitur multitudo
coelestium spirituum, qui inter se in aliquo munere gratiae
similantur; unde ad hoc Salomon ait: ^millia millium ministrabant
ei.~

	|130-133.~  Et hoc secundum dictum Dionysium discipulum
Pauli Apostoli; qui Paulus haec et alia coelestia, ad quae fuit
tractus, sibi indicavit, et ideo in istis magis sequendus est
quam Gregorius, ut dicit auctor.  Alia per te vide.

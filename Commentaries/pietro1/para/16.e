	|1-6.  O poca nostra nobilt@a di sangue.~  Auctor
continuando adhuc se ad proxime dicta, dicit quod numquam
mirabitur si viderit hic gloriari homines de nobilitate
sanguinis, cum ipse in coelo, ubi appetitus non mutatur etc.  Et
vocat eam nobilitatem sanguinis parvam respectu ad majorem
nobilitatem morum et animi, in qua est virtus; de qua Juvenalis:

     ^Nobilitas animi sola est atque unica virtus.~

Nam nemo altero nobilior est, nisi cui natura rectius ingenium et
artibus bonis aptius contulit.  Unde Tullius in quadam invectiva
contra Sallustium in senatu dixit: ^nobilitatem in se inchoari,
et in isto Sallustio finiri.~

	|7-9.~  Et hoc est quod subditur: in tempore perditur.

	|10-12.~  Et dicit quod audito, quod dictus dominus
Cacciaguida miles fuerat, incipit auctor dicere ei, vos, in
plurali; quam locutionem primo Roma passa fuit in Caesare, cum
assumpsit officium omnium magistratuum Romae; et quia omnia
Caesar erat, in plurali dictum fuit ei, vos.  Ad hoc Lucanus ait:

        ^... Summum dictator honorem~
     ^Contigit, et laetos fecit se consule fastos.~
     ^Namque omnes voces, per quas jam tempore tanto~
     ^Mentimur dominis, haec primum repperit aetas~;

licet Romani perseverent hodie male in hoc; nam cuilibet,
quamquam magno, in singulari loquuntur.

	|13-15.~  De quo perpendens Beatrix, risit, ut fecit illa
Dama de Malehault dum Ginevra osculata est primo de Lancialotto,
de quo dixi in Inferno, Capitulo V.

	|34-39.~  Dicendo dictus spiritus quod a die
adnuntiationis Christi usque ad nativitatem suam, ille planeta
Martis, qui facit cursum suum in duobus annis, ad suum Leonem,
idest ad signum Leonis coeleste, quod signum licet sit domus
Solis secundum Isidorum, tamen cum sit calidum et siccum, ut est
ipse planeta Martis, ideo vocat ipsum suum Leonem ratione
convenientis naturae, venerat 553 vicibus, quod in 1300, quando
hoc opus auctor dicit se fecisse, in mente bene advertendo, erant
206 anni; licet reperiatur scriptum corrupte 30 vicibus, ubi
debet dicere tribus vicibus; et nunc in 1340 erunt 1234 anni.

	|40-42.~  Dicendo quomodo sui antiqui nati sunt super
platea quae dicitur mercatus vetus Florentiae, in illa parte, ubi
currens ad bravium in festo Baptistae invenit ultimum sextum;
dividitur enim Florentia per sex partes.

	|46-48.~  Item dicit, quod dicto suo tempore Florentini
cives habiles ad portandum arma, a tempore quo Mars idolatrice
fuit a cultu ibi derelictus, et adoratus Joannes Baptista pro suo
principali protectore et patrono, erant in quintuplo pauperiores
quam sint hodie.

	|49-51.~  Et hoc erat quia civitas illa ita repleta est
de suis villicis et comitatinis, ut dicit; nam usque ad ultimos
artifices, idest fabriles, tunc pura erat dicta civitas in
propriis civibus.  Dicit enim Isidorus tria esse genera artificum
in qualibet civitae: primum est saltantium, et cantantium, et
actus corporeos exercentium: secundum est artium
contemplatoriarum, ut sunt liberales: tertium est artium
fabrilium.

	|52-60.~  Et de hac tangit auctor, quando dicit nedum in
primis et mediocribus artibus pura erat Florentia, sed etiam in
ultimis additis villicis; qui essent in Comitatu adhuc, et
confinarentur a loco dicto Galluzzo et Trespiano prope dictam
civitatem, si gens quae magis tralignat, idest clericalis, non
fuisset in controversia cum imperatore.

	|61-63.~  Et talis est civis hodie, qui iret circumeundo
castrum Semiphontis.  Vel dic quod in cerca, idest in
assignatione, quando villici vocantur ad sua signa et vexilla in
exercitu Florentiae, talis est hodie civis qui volvisset se ad
cercam Semiphontis; et sic de aliis, ut hic dicit; quia dicitur
quod quidam villicus de sancto Donato in Poggio, Districtus
Florentiae, proditorie dedit quamdam fortilitiam quam tenebat
dicti castri Semiphontis rebellantis se tunc Communi Florentiae,
habita cum Florentinis conventione, quod ipse et sui descendentes
essent cives Florentiae cum immunitate.  Et ita factum est. 

	|67-69.~  Ex qua confusione gentis dicit quod male se
habet dicta civitas, ut stomachus superpletus.  Ad quod ait
Thomas de regimine principum: ^extraneorum autem conversatio
corrumpit civium mores.~  Et Aristoteles in Politicis: ^utilius
est quod populus civitatis exerceatur in agris, quam quod intra
civitatem jugiter commoretur.~  Et Seneca: ^compositio
dissimilium bene composita disturbat.~

	|70-72.~  Et subdit, quod dicta civitas sic aucta quasi
de agno ad taurum per comparationem citius cadit.  Ad hoc
Horatius in Odis:

     ^Auream quisquis mediocritatem~
     ^Diligit, tutus caret obsoleti~
     ^Sordibus tecti, caret invidenda~
             ^Sobrius aula.~

	|73-75.~  Inde nominat aliquos rusticos tales, in persona
etiam aliorum, non ad virtuosa civilia et actus proportionatos. 
Unde Augustinus in primo Confessionum ait: ^turpis omnis pars,
quae non congruit suo toti.  Nam cum quilibet homo civis sit pars
suae civitatis, impossibile est ut aliquis homo sit bonus nisi
sit bene proportionatus bono communi; nec totum potest bene
consistere in ejus partibus nisi proportionatis; et sic bonum
civitatis non est, nisi cives sint virtuosi, maxime illi, quibus
convenit principari: nam, secundum Aristotelem, eadem est virtus
principis et boni viri.~

	|85-139.~  Nominando per diversa nomina et signa 44
domos, seu prosapias, quae suo tempore magnae erant mediocres et
incipientes magnae esse, quae sunt: Ughi, Catellini, Philippi,
Graeci, Ormanni, Alberici: item illi della Sannella, et illi de
Arca, Soldanierii, Ardinghi et Bostichi, Ravignani, qui stabant
in loco dicto Porta, ubi illi de Cerchiis venerunt postea de
villa Aconis ad standum, illi della Pressa, Galigarii, Pigli
portantes columnam varii per armaturam, Sacchetti, Giochi,
Fifantii, et Baruccii, et Galli, et Claramontenses, quorum quidam
starium Doanae salis minuit false, et ideo adhuc de hoc
erubescunt; item Donati, Calfucci et Uccellini, omnes tres de uno
cippo: item Sitii et Arrigucci; item Uberti sua superbia deserti:
Lamberti, quorum armatura est cum pallis aureis: item illi della
Tosa, Bisdomini et Aliotti, patroni Florentinae ecclesiae
cathedralis: item Adimarii, Caponsacchi, Judi et Infangati,
Peruzzii: item Nerli, illi etiam de Pulcis et de la Bella, et
Comites de Gangalandi portantes de armatura Comitis Hugonis,
cujus commemoratio fit in festo sancti Thomae in Abbatia
Florentina: item Gualterotti et Importuni: item Amidei et
Gherardini eorum consortes; de quibus Amideis fletus Florentiae
ortus est propter dedignationem justam, quam habuerunt contra
Dominum Bondelmontem renuentem unam de eis, contra suam
promissionem, accipere in uxorem, et unam de Donatis accipiendo
mortuus est: inde et Gebellini expulsi.

	|140-144.~  Et ideo dicit: utinam tu, Domine Bondelmonte,
stetisses ad Emam flumen manans ejus originis;

	|145-147.~  sed debitum fuit quod esset de eo victima
facta statuae lapideae Martis ruptae statim supra pontem, qui
primo Florentiam findit, juxta quem mortuus est anno Domini 1215. 

	|148-154.~  Et concludit quomodo tunc Florentia florebat;
nec lilium album, quod est armatura Comunis Florentiae, per
divisionem factum erat rubeum; ut fecerunt Guelfi de Florentia
semel cum irent in succursum Frederici imperatoris obsidentis
civitatem Faventiae.  Nam ad differentiam Gebellinorum
florentinorum, qui detulerunt album, ita fecerunt.  Et sic dum
Gebellini postea de Florentia victi erant a Guelfis, vel e
contra, lilium album in despectum ad hastam ponebant retrorsum. 
Et hic finis.

	|Proemio.~  <Intra due cibi distanti e moventi>. 
Continuando se auctor ad proxime dicta, dicit quod ex eo quod
audivit a dicta Piccarda, quod dicta sphaera lunaris coeli ut sua
sors data erat eis etc.; et sic videbatur sequi quod dicit Plato
in suo Timaeo, in quo libro asserit animas ad astra redire, quod
est erroneum et reprobatum.

	|1-3.~  Item ex eo quod dicta Piccarda dixit, quod dicta
Constantia contra voluntatem fuit erepta de monasterio,
insurrexerunt in ejus mente duo dubia, quorum unum et alterum
pariter affectabat solvi et aperiri; et necessarium erat eum
silere de duobus, exemplificando de cibis aequaliter distantibus
ab aliquo homine libero, et eum moventibus affectualiter et
aequaliter, quod moreretur etc.

	|4-6.~  Item de agno inter duos lupus passive; item de
cane active inter duas damas, quas vulgariter dicimus dainos.
Unde Ovidius ait:

     ^Aut pronos lepores, aut celsum in cornua cervum~,
     ^Aut agit damas: a fortibus abstinet apris.~

	|7-9.~  Hoc enim proposito necessario concludit quantum
ad respectum voluntatis secundum formam objecti, non potentiae. 
Nam homo liber ab appetitu non movebitur elective nisi objectum
erit ejusdem attractionis aliquorum duorum, sed potentia.  Unde
Philosophus in primo Metaphysicae ait: ^liber homo est qui sui
causa est; ille enim liber aliquid agit, qui ex se ipso agit. 
Quia autem homo agit ex habitu suae naturae convenienti, ex se
ipso agit, cum habitus inclinet in modum naturae.  Si autem esset
habitus naturae repugnans, homo non ageret secundum quod est
ipse, sed secundum aliquam corruptionem sibi supervenientem~; ut
in hoc casu, secundum Thomam.  Amodo vide quare dixit liber homo
etc.  

	|13-15.~  Sed prosequendo dicit, quod Beatrix, ut Daniel,
intimavit illa duo dubia secreta in pectore auctoris; ut ipse
Daniel ea quae somniaverat Nabuchodonosor, quem levavit de ira
contra suos sapientes, nescientes intimare quae somniaverat; quod
humanitus erat impossibile, et ideo eos injuste ad mortem
nominabat: de quo dixi in XIV Capitulo Inferni.

	|34-36.~  Et demum solvit, quod non sunt ibi illae animae
essentialiter; nam ipsae et aliae sunt in empyreo coelo, quod est
primum gyrum, licet differenter.  Et hoc est quod dicit Thomas,
^quod boni differenter gloriabuntur, alii magis, alii minus,
sicut et mali in Inferno cruciabuntur.  Si enim in domo patris,
idest in regno coelorum, mansiones multae sunt, idest praemiorum
differentiae, ita et in gehenna diversae sunt mansiones, idest
suppliciorum differentiae.  Est igitur vita spiritualis, idest
paradisus, videre et cognoscere Deum in specie.~  Unde in
Evangelio: ^haec est vita aeterna, ut cognoscant te~ etc.

	|37-48.~  Dicendo auctor quod ideo fingit has animas per
sphaeras singulares apparere, ut citius ingenium nostrum ut a
sensato apprehendat.  Nec mirum, quia sacra Scriptura etiam
figuraliter, et ut facilius eam intelligamus, attribuit Deo pedes
et manus sub figura, et aliud intelligitur.  Ecclesia admittit
pingi angelos ut homines; qui non sunt.  Esto quod in forma
humana Gabriel ad Mariam venerit: item Raphael ad filium Tobiae,
quando eum docuit sanare patrem, sive Tobiam caecatum a stercore
hirundinis.  Quod quidem fit propter laicos, ut dicitur in
Decretis, quod legentibus scripturam, hoc idiotis praestat
pictura cernentibus.  Unde Martialis:

     ^Qui fingit sacros auros, vel marmore vultus,~
     ^Non facit ille Deos; qui rogat, ille facit.~

	|49-54.~  Et ideo auctor fingit se dictas animas ibi sub
dicto intellectu videre, non quod redeant ad suas stellas, ut
Plato in dicto Timaeo scripsit; quem etiam secutus fuit Tullius
qui dixit: ^ad instar coelestis ordinis habemus animos in corpore
delibutos.~  Et Martianus: ^his datus est animus ex his
sempiternis ignibus, quae sidera vocamus.~  Nam credebant isti
Platonici quod a principio animae omnes essent creatae, et
descendentes per circulos singulos planetarum, et a singulis
planetis proprietatem caperent, et ad eas redirent in morte
corporali.  Unde ipse Tullius ait: ^illic omnia abeunt, unde
omnia orta sunt.~

	|58-60.~  Ideoque concludendo in praedictis dicit, quod
si Plato in Timaeo suo libro, in quo tractat de mundi
constitutione, intellexit quod ad dictos planetas sive stellas
ascendit honor infusionis, vel reprehensio, dicetur non molle:
dicit alias sic, et ideo reprobatus per Aristotelem in primo de
anima.

	|61-63.~  Quod quidam movit Aegyptios ad Martem colendum,
Cretenses ad nominandum Jovem in suo planeta; et sic de aliis.

	|73-81.~  Ad secundam solutionem ita venit: si violentia
est, idest, quia ille qui patitur, nihil violento confert, dicta
Constantia non excusatur, quia licet in voluntate absoluta fuerit
in proposito monachali, tamen violentiae contulit in non redeundo
ad monasterium.  Circa quod sciendum est, quod secundum
Philosophum 4.+o~ Ethicorum: ^triplex est velle nostrum;
voluntarium, involuntarium, et voluntarium et involuntarium
mixtum.  Item dividendus est appetitus voluntarius ab appetitu
involuntario.  Venit enim voluntas absoluta ab intellectu
rationabili, nec consentit alicui extra ordinem.  Nam actus
voluntatis est quaedam inclinatio procedens ab interiori
principio cognoscente.  Ergo consentiendo alicui damno, esset
contra naturalem suam inclinationem.  Sed voluntas mixta,
scilicet voluntas secundum quid, bene consentit damno,
considerando fugere majus periculum; et sic violentia simpliciter
non movet voluntatem in appetitu, sed secundum quid.  Sic in
tantum demeretur, quantum appetitus confert in tali violentia.~ 
Et Thomas in Prima ait: ^actus voluntatis duplex est: unus quidem
qui est ejus immediate, velut ab ipsa elicitus, scilicet velle. 
Alius, qui est actus voluntatis, a voluntate imperatus et
mediante alia potentia exercitus, ut ambulare et loqui: et in
isto potest pati violentiam.~  Et ideo Philosophus in 3.+o~
Ethicorum ait: ^quae per metum aguntur, mixta sunt, et magis
voluntaria quam involuntaria.~  Ubi Thomas ait: ^quod per metum
agitur, in se consideratum non est voluntarium, sed fit
voluntarium in casu, scilicet ad vitandum malum quod timetur.~ 
Unde et Gregorius: ^non solum violentum est id, cujus principium
est extra, sed additur, nil conferente vim passo, quia ad id quod
agitur per metum, voluntas timentis aliquid confert.  Unde cum
actio infertur ab aliquo exteriori, manente in eo, qui patitur,
voluntatem patiendi, non est simpliciter violentum; quia licet
ille qui patitur, non conferat agendo, confert tamen volendo
pati, unde non potest dici involuntarium.~  Ad haec Augustinus in
primo de Civitate Dei ait: ^cum pudicitia virtus sit animi,
comitemque habeat fortitudinem, qua potius quaelibet mala
tolerare quam malo consentire decernat; nullus autem magnanimus
et pudicus in potestate habeat quid de sua carne fiat, sed tantum
quid annuat mente, vel renuat.~

	|82-84.~  Sic igitur concludendo, dicta Constantia et
Piccarda, licet in voluntate absoluta fuerint firmae, tamen
defecerunt in mixta, non ferventes ut Laurentius et Mutius
Scaevola, qui ab anno ducentesimo quadragesimo quinto Urbis
conditae, dum Porsenna rex Etruscorum, ad instantiam Tarquinii
Superbi ultimi regis romani, expulsi occasione Lucretiae
adulteratae a filio suo, ut scripsi in Capitulo IV.+o~ Inferni,
obsedisset Romam, exivit urbe secrete, et in exercitum fuit cum
gladio absconso, et petiit a quibusdam regem sibi ostendi.  Quo
ostenso, fuit versus cum locum, et credendo scribam, qui cum rege
erat, regem esse, eum occidit; et captus et examinatus ab ipso
rege nil volebat respondere pro dolore quod ipsum regem non
occiderat, sed scribam.  Unde praecepit rex ignem adduci ad
cocturam Mutii: qui dum juxta haberet ignem, in eum dexteram
propriam misit, dicendo: ^persolve poenas, quoniam scribam, non
regem, occidisti.~  Dicendo regi, quod quindecim juvenes alii
erant Romae, qui idem se facturos juraverant.  Quo viso et audito
dictus rex recessit, et liberata est Roma, et Mutius relaxatus. 
De quo Valerius in Tractatu de patientia ait: ^cum magis laudem
truncam illam manum Mutii, quam cujuslibet fortissimi salvam
fecit hostium flammarumque contemptor, et manum suam in hostili
foculo distillantem spectavit.~  Et Seneca: ^Mutius captus ait:
Romanus sum civis, hostis hostem occidere volui: nec ad mortem
minus animi est quam fuit ad caedem: et facere et pati fortia
Romanum est.~  Et Augustinus in 5.+o~ de civitate Dei: ^si Mutius
ut cum Porsenna rege pax fieret, Romanos premente gravissimo
bello, ipsum occidere non potuit, sed alium, in ignem dexteram
posuit: quod perhorrescens Porsenna, cum Romanis composuit et
recessit.~ 

	|103-105.~  Exemplificando de Alcmaeone, occidendo
Eriphylem ejus matrem de praecepto Amphiarai ejus patris, de
cujus historia dixi in Inferno, Capitulo XX., et in Purgatorio,
Capitulo XII {49-51}; qui in voluntate absoluta noluit eam
occidere, sed timendo perdere pietatem paternam.  Unde Ovidius de
eo in IX. ait:

     ^Natus erat facto pius et sceleratus eodem.~

	|115-117.~  Et concludendo, congratulatur Beatrici, idest
theologiae, ut rivo satianti omnem sitim, cum derivetur a fonte
veritatis, idest a Deo; qui est veritas et vita.  De quo fonte
loquitur Boetius, dum dicit:

     ^Felix qui potuit boni~
     ^Fontem visere lucidum.~

	|127-129.~  In quo Deo quietatur desiderium nostrum, ut
fera in lustro, idest suo cubili.  Unde Dionisius: ^Deus
convertit omnia ad se ipsum, tamquam ad ultimum finem, et ipse
est ultimus finis hominis, cum solo ipso fruendum est.~  Ipse
enim est objectum voluntatis; sed objectum voluntatis est bonum
universale, quod est Deus etc.  Nam omne ens desiderat
perfectionem illam, in qua quietetur in suo desiderio, et omnis
alia est frustratoria.  Unde Thomas in 3.+o~ contra Gentiles ait:
^omnia ordinantur in unum bonum sicut in ultimum finem.  Si enim
nil tendit in aliquid, sicut in finem, nisi in quantum ipsum est
bonum, oportet quod bonum in quantum bonum sit finis.  Quod
igitur est summum bonum, est maxime omnium finis.  Sed summum
bonum est unum tantum, quod est Deus.  Omnia igitur ordinantur
sicut in finem in unum bonum, quod est Deus.~  Et iste ultimus
finis hominis terminat ejus naturalem appetitum ita quod, eo
habito, nil aliud quaerit; alias non haberet finem, in quo
quietaretur.  Item quanto plus quis intelligit, tanto magis
desiderium intelligendi augetur in eo; quod est omnibus naturale,
nisi forte aliquis sit qui omnia intelligat, quod in hoc cessat. 
Et hoc hic tangit auctor.

	|136-138.~  Ultimo quaerit hoc, quod solvitur in sequenti
Capitulo.  Alia per te vide.

	|Proemio.~  <Gi@a si godeva solo del suo verbo>.  Auctor
continuat se ad proxime dicta usque ibi: <Si m'accorsi io che mio
girare intorno>.  Ibi incipit tractare de coelo Jovis: et hoc
usque in finem.

	|37-38.~  Dicit igitur per illam crucem, idest per
commemorationem virtutis et laudis et famae et impressionis
Martis, quod vidit Josue successorem Moysis, qui pro populo
Israelitico multa bella fecit.

	|40.~  Item Judam Machabaeum, filium Mathatiae.

	|43.~  Item Karolum magnum et Orlandum.

	|46.~  Item Guilielmum de Oringa, et Rinoardum ejus
cognatum.

	|47.~  Item Gottifredum de Buglione, ducem Burgundiae,
qui jam pro christianis Jerusalem acquisivit, et Antiochiam cum
Balduino ejus fratre et multis aliis Baronibus, currente anno
Domini 1098, et creatus fuit rex Jerusalem.

	|48.~  Item Robertum Guiscardum de Soapia.

	|67-72.~  Inde dicit quomodo cum dicta sua mathematica
visione ad coelum Jovis pervenit, idest ad considerandum
beatificatos per illum planetam, qui dicitur Jupiter, idest
juvans, quia secundo mense dat formam partui humano.  Attribuitur
ei Lachesis, et in secundo anno complet suum cursum.  Est enim
temperatus, et argenteus in colore; unde Lucanus:

     ^Sub Jove temperies, et numquam turbidus aer.~

Et reprimit malitiam Saturni; ideo fingitur per poetas de regno
ipsum expulisse.  Imprimit pulcritudinem, sapientiam et
justitiam, et ideo dicitur significatio regum regentium, ut ait
Cassiodorus, dicens: ^regnantis facultas tunc fit ditior, cum
remittit, et acquirit nobiles thesauros famae, neglecta utilitate
pecuniae.  Nullam gloriam recipit qui dives vocatur.  Contra omni
laude decoratur, qui justus edicitur: desideremus potius quod nos
pretiosiores locupletibus facit.  Nil vile, nil cupidum judices
decet.  Claras enim suas maculas reddunt, si illi ad quos multi
respiciunt, aliqua reprehensione sordescunt.  Alioqui expedit non
videri, quam cunctorum irrisione signari.  Nullum repudiat
sequenda justitia, omnes clarificat, quos sui participatione
sublimat.  Minorem se ille facit solus, qui ab ipsa discessit. 
Sit in nobis frons libera, ut aliorum possimus emendare peccata. 
Aequat crimen omne, quod inquinat, et ideo dissimilis ab accusato
debet esse qui judicat.~

	|82-84.~  Et ad praedicta narrandum invocat illam vivam
fontanam Pegaseam, quam pro morali et politica scientia et
philosophia figurat, quae ingenia facit in fama longaeva, et
movet, idest disponit secum civitates et regna legibus et
justitia; de qua ait Tullius in 5.+o~ de Tusculanis quaestionibus
sic: ^o vitae philosophia dux! o virtutum indagatrix expultrixque
vitiorum! quid, non modo nos, sed omnino vita hominum sine te
esse potuisset?  Tu urbes peperisti: tu dissipatos homines in
societatem vitae convocasti: tu eos inter se primo domiciliis,
deinde conjugiis, tum litterarum et vocum communione junxisti: tu
inventrix legum, tu magistra morum, et disciplinae fuisti.  Ad te
confugimus: a te opem petimus~ etc.

	|91-93.~  Dicendo quomodo illi beati spiritus suo motu
faciebant illas literas, hoc est, effectus illius planetae
ostendebatur, qui est: ^diligite justitiam.~

	|106-108.~  Item constituerunt se in formam aquilae, quod
figurat totale signum justitiae mundanae, quod residet in aquila
imperii, quod primo ab Jove manavit; et ideo dicitur avis Jovis. 
Unde Virgilius:

     ^Aetherea quos lapsa plaga Jovis ales aperto.~

	|118-126.~  Ultimo rogat Deum principem ipsius justitiae
ut respiciat ad gubernationem modernorum pastorum, et contra quos
auctor ibi dicit.  Ac etiam contra eos invehit Cassiodorus in
Decretis recitatus, dicens: ^negotiatores ergo illi abominabiles
existimantur, qui justitiam Dei minime considerantes, per
immoderatum pecuniae ambitum polluuntur, merces suas plus
perjuriis onerando quam pretiis.  Tales ejecit Dominus e templo.~

	|127-132.~  Dicendo quomodo hodie faciunt suas guerras
cum excomunicatione ut cancellent; auferendo panem, idest corpus
Christi, quem panem ipse Christus etiam Judae non servavit, sed
dedit, ut dicit Decretalis; de quo ita largus est, ut dicitur
Exodi 16.+o~ ibi: ^ego pluam vobis panes de coelo.  De coelo
respexit Dominus: vidit omnes filios hominum.  De praeparato
habitaculo suo~ etc.  Qui pastores Ecclesiam, ut vineam, vastant;
unde cantatur: ^ego plantavi te ut vineam speciosam, et tu facta
es mihi nimis amara.~

	|133-136.~  Diligendo ita figuram sancti Joannis
Baptistae sculptam in floreno auri; qui Baptista voluit vivere
solus, scilicet in deserto, et propter saltus, idest propter
tripudium filiae Herodis tractus fuit ad mortem inductu
Herodiadis ejus matris, quae fuerat uxor fratris ipsius Herodis;
quod ipse Joannes improbum dicebat, ut habetur Mathaei 14.+o~; quod
non cognoscunt piscatorem, idest Petrum, et Paulum.  Alia per te
vide.

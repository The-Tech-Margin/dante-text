	|1-3.  O sodalizio eletto alla gran cena.~  Auctor
continuando se etiam dicit quomodo Beatrix invocavit consortium
Apostolorum, qui fuerunt sodales, quasi simul sedentes ad mensam
cum Christo; et sic:

     ^In bello socii, comites in calle feruntur;~
     ^Officium collega facit, discusque sodalem.~

	|10-12.~  Comparando postea motum eorum stellis, sive
cometae, quae est stella circumdata flammis secundum Bedam. 
Secundum Aristotelem vapor est viscosus et calidus, ascendens
usque ad tertiam regionem aeris, et ibi accensus et conflatus
apparet cum cauda; et semper apparet in septemtrione; significat
enim mortem, et principum et civitatum mutationem.  Unde Lucanus:

     ^Prodigiis terras implerunt, aethera, pontum.~
     ^Ignota obscura viderunt sidera noctes,~
     ^Ardentemque polum flammis, coeloque volantes~
     ^Obliquas per inane faces, crinemque timendi~
     ^Sideris, et terris mutantem regna cometen.~

Et Statius:

     ^Bella quibus populis, quae mutent sceptra cometae.~

Durat saepe octuaginta diebus.

	|25-27.~  Dicendo, quod volendo retrahere de dictis
Apostolis, et eorum beatitudine, sua et nostra imaginatio esset
nimis color vivus plicaturis illis, quas pictores volendo pingere
oportet earum colorem mortificare.

	|37-39.~  Dicendo Beatrix sancto Petro principi fidei,
quod super ea examinet auctorem.  Et merito; cum ipse Petrus pro
sua fide super mare ambulavit dum esset in navicula, et diceret
Christo in litore existenti: ^Domine, jube me venire ad te super
aquas.~  Et ait: ^veni~ etc.; ut in Mathaei 14.+o~ habetur.

	|64-66.~  Inde quomodo inductus est ad professionem et
confessionem Christi sancto Petro faciendam; et interrogatus ab
eo auctor dicit quod ^fides est substantia rerum sperandarum,
argumentum non apparentium,~ ut dicit Apostolus ad Hebraeos,
Capitulo XI.  Et dicitur substantia sperandarum rerum, quia
sperare debemus, quod dictum est a prophetis esse futurum: et
argumentum non apparentium, quia per prophetias jam completas
debemus habere argumentum, idest probationem non apparentium de
futuris complendis, scilicet de die judicii et fine mundi, et
similibus.

	|73-78.~  Dicendo quomodo habet dictam fidem per
scripturas theologicas; item per syllogismum, qui dicitur
argumentatio, ita quod omnis demonstratio est ei obtusa, idest
aperta, videlicet, attentis miraculis habitis, quae si fuerunt,
ergo merito credendum est Christo; si non fuerunt, majus
miraculum fuit mundum se revolvere ad Christianismum de Paganismo
taliter et subito.

	|124-126.~  Dicendo de fidelitate Petri, ut ait decretum
in verbis Ambrosii: ^fidelis factus est Petrus, postquam fidem se
perdidisse deflevit, et ideo majorem gratiam repperit, quam
amiserat.~  Et dicitur petra, quia fundavit primo fidem; et vicit
juniores pedes ad eundum ad sepulcrum Christi, idest pedes
Joannis Evangelistae, et ad intrandum in illud.

	|136-138.~  Alia narrando, scilicet quomodo habuit et
aperta est ei fides per psalmos et per dicta ipsorum Apostolorum
post infusionem Spiritus sancti.

	|139-141.~  Dicendo qualiter intendit Deitatem et
Trinitatem singulariter et pluraliter.  Ad quod est advertendum
quod nomina alia essentialia, alia notionalia, alia personalia. 
Essentialia in singulari numero de tribus dicuntur personis, ut
Deus bonus, Deus aeternus.  Unde Athanasius: ^non tres Dei, sed
unus est Deus.~  Notionalia, quae notant distinctionem in
personis, scilicet generans, et generata, et procedens; et
conveniunt adjective, et dicuntur tantum de personis et non de
essentia.  Sed quando tenentur substantive, inspiciendo essentiam
et personam, tunc dicuntur tam de essentia quam de personis. 
Unde propositio haec simpliciter est vera, pater et generans,
sive tollatur haec dictio generans adjective sive substantive. 
Si dicatur, substantia divina est generans, et tollatur
adjective, est falsa, quia denotaret distinctionem in divina
essentia: si substantive, est vera, cum tunc sit sensus, divina
substantia est generans.  Unde haec nomina, generans, generata,
et procedens, juncta nominibus personarum, distinctionem notant
personarum; sed juncta cum his nominibus substantia, natura,
essentia, tenentur substantive; et notant essentiam tantum. 
Personalia sunt quae supponunt personam tantum, et in singulari
numero tantum, ut Pater, Filius, et Spiritus sanctus; et hoc est
quod dicit, quod Deitas sustinet dici ^est et sunt~ juncti,
secundum quod modo distinxi.

	|151-154.~  Procedendo post examinationem fidei ad
examinationem spei et charitatis; nam fides recta, firma spes, et
charitas vera salvant nos.  Alia per te vide.

	|1-18.~  <Ecco la fiera con la coda aguzza ec.> 
Continuando etiam hoc Capitulum ad praecedentia, dicit auctor
quod projecta illa chordula, idest considerata qualitate fraudis
veniente in sua mente, illa bestia venit quae transit montes,
scilicet fraus in suo toto, quae continue per literas et
ambaxiatas committitur a longe.  Item transit muros, ut patet in
fraude Sinonis, qui equum aeneum seu ligneum per muros Trojae
fractos immisit.  Item arma, ut patet in fraude Paridis
sagittantis Achillem: et sic de aliis infinitis operantibus eam
fraudulenter.  Figurando dictam fraudem in suo genere abstracto
in persona Geryonis, qui apud Paganos fraudulentus fuit
reputatus; de quo Virgilius ait: ^Gorgones, Harpyiaeque, et forma
tricorporis umbrae.~  Et Ovidius in Epistolis:

     ^Prodigiumque triplex, armenti dives Iberi~
     ^Geryones, quamvis in tribus unus erat.~

Revera Geryon fuit rex quidam in Hispania dictus tricorpor, quia
tria regna habebat, vel propter ejus fraudem, quae tripliciter
committitur, scilicet dicto, re ipsa, et facto.  Et ex hoc auctor
eum fingit tripartitum, scilicet partim hominem, et in hoc
denotatur fraus, quae dicto committitur, cum loqui sit hominum
solum.  Et de tali particulari fraude verbali loquitur infra, dum
scribit de lenonibus, blanditoribus, et scismaticis, et prave
consultoribus.  Ad quod rogat Psalmista dicens: ^Domine, libera
animam meam a labiis iniquis et a lingua dolosa.~  Item fingit
dictum Geryonem partim serpentem, in quo denotatur fraus, quae re
ipsa committitur, ut in rebus quae mercantur, et diversis modis
in suis maculis et defectibus celantur.  Et hoc est quod dicit
quod erat diversis coloribus etc., ut stellio serpens, a quo
dictum est crimen stellionatus, quod idem sonat quod ^fraus~ et
^deceptio,~ ut habetur in jure civili.  Et ad hoc membrum refert
se auctor dum scribit item de falsis, simonia, ypocrisia, et
divinatione.  Item fingit eum in parte scorpionem, in quo
denotatur fraus quae committitur ipso facto, ut ponit item, dum
dicit de baratteriis, latronibus, furibus, et proditoribus.

	|19-24.~  Comparando ipsum Geryonem stantem in aere, et
in aqua, et in terra, ut dicitur de bivero animali, quod cum
cauda piscatur mittendo ipsam in aquam et ipsam agitando, ex
cujus pinguedine resultant guttae ad modum olei, et dum pisces ad
eas veniunt, tunc se revolvendo eos capit.  Et hoc est in
Alemannia superiori, inter Theutonicos lurcos, idest gulosos.

	|52-54.~  Fingendo se venisse ad peccatores violentos
contra Deum, mediante natura et arte violata, scilicet ad
usurarios, de quo plene dixi supra in Capitulo XI.+o~

	|58-65.~  Arma vero leonis azzurri repraesentant illos de
Gianfigliazzis; anser, illos de Obriachis de Florentia: scrofa,
illos de Scrovignis de Padua: ille cum tribus hirquis fuit
Dominus Joannes Bujamonte de Biccis de Florentia.  Dicendo
qualiter respiciebant dictos suos sacculos, ad denotandum actum
usurariorum; ad quod Horatius in Epistolis ait: 

     ...^Haec recinunt juvenes dictata, senesque,~
     ^Laevo suspensi loculos tabulamque lacerto.~

	|106-108.~  Inde per modum comparationis tangit fabulam
Phaetontis, de quo ait Ovidius in primo.  Circa quod est
sciendum, quod quidam nomine Epaphus filius Jovis et Io filiae
Inachi, non faciendo ei reverentiam, sicut alii juvenes, quidam
Phaeton filius Phoebi seu Solis, et Clymenis nymphae filiae
Oceani et Thetis et uxoris Meropis, improperavit semel quod ipse
Phaeton non erat filius Solis, ut credebat, sed dicti Meropis. 
De quo Phaeton verecundus et dolens adivit dictam Clymenem, et
quae sibi improperata fuerant plorando rettulit.  Quae suasit ei
ut iret ad Solem patrem suum, et peteret ab eo quadrigam solarem
in signum filiationis.  De quo ait Ovidius:

     ^Hinc Epaphus magni genitus de semine tandem~
     ^Creditur esse Jovis, perque urbes juncta parenti~
     ^Templa tenet.  Fuit huic animis aequalis et annis~
     ^Sole satus Pha,eton, quem quondam magna loquentem,~
     ^Nec sibi cedentem, Phoeboque parente superbum~ etc.

Qui Phoebus, viso Phaetonte filio suo, et audito ejus conquestu,
dixit ut non curaret de verbis Epaphi, ut habetur supra.

     ^Quoque minus dubites, quodvis pete munus, et illud~
     ^Me tribuente feres: promissis testis adesto~
     ^Dijs juranda palus~ etc.

Et sequitur:

     ^Vix bene desierat, currus petit ille paternos...~
     ^Poenituit jurasse patrem...~
     ...^Utinam promissa liceret~
     ^Non dare~ etc.

Et subdit:

     ^Interea volucres Pyrois, Eous, et Aethon,~
     ^Solis equi, quartusque Phlegon~ etc.

Quos currus dictus Phaeton incaute ducens, pene omnia combussit. 
Quare Jupiter sentiens comburi coelum, dictum Phaetontem
fulminavit et submersit in Pado fluvio, qui antea vocabatur
Eridanus ab Eridano fonte, et ibi Heliades sorores dicti
Phaetontis, dictae ab ^elion~, quod est ^Sol,~ lacrimis aureis
sepelierunt eum, quae in arbores populeas postea mutatae sunt. 
Hujus fabulae tegumentum dupliciter intelligitur sic.  Quando Sol
cum Clymene nimpha, idest limpha, scilicet humor terrae similis
limphae, coeunt, necesse est ut aliquid gignat; ergo Phaetontem,
qui dicitur herba sive seges, nam ^Phaeton~ graece, latine
^fetus~ dicitur: quae seges ad maturationem sui totam potentiam
Solis requirit, ut fecit tunc Phaeton, et consumitur sub ipsa;
sed arbores sorores ejus segetis remanent, plorantes propter
calorem, idest guttantes: et sic uno modo.  Alio modo sic
moraliter: accipe Phaetontem veluti juvenem inexpertum et in
agendis non practicum.

	|109-111.~  Alia historia est de Icaro filio Daedali,
qui homo fuit ingeniosissimus de Athenis, et propter homicidium,
quod commisit ibidem de Perdice ejus nepote, fugit in Cretam cum
dicto Icaro ipsius filio.  Tamen propter timorem Minois regis, ex
eo quod dictus Daedalus docuerat Phasiphaen etc. voluit de Creta
recedere.  Sed quia Minos per mare et per terram faciebat passus
custodiri, fecit sibi et filio suo alas de pennis conjunctis et
colligatis ad invicem cum pice, cera et aliis argumentis, et
docuit filium ut cum essent in aere teneret et sequeretur viam
patris; et dum fuerunt in aere, ille, ut juvenis, ad altiora
praesumens, calorem ignis attigit per modum, quod liquefacta
cera, qua pennae tenebantur, cecidit in mari.  De quo Ovidius:

     ^Dum petit infirmis nimium sublimia pennis~
     ^Icarus, Icarias nomine fecit aquas.~

Nam adhuc hodie dicitur illud mare, mare Icarium.  Daedalus tamen
peregit suum volatum usque Cumas, et ibi templum fecit Jovi, et
in eo posuit dictas alas.  De quo Virgilius ait:

     ^Daedalus, ut fama est, fugiens Minoia regna,~
     ^Praepetibus pennis ausus se credere coelo,~
     ^Insuetum per iter gelidas enavit ad Arctos,~
     ^Chalcidicaque levis tandem super adstitit arce.~

Revera dictus Daedalus cum velocibus navibus quasi volantibus sic
evasit, sed Icarus cum sua navi periit, et submersus est.  Et
haec pro isto capitulo sufficiant.

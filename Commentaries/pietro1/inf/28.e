	|Proemio.~  <Chi poria mai pur con parole sciolte>.  In
hoc Capitulo auctor, prosequendo hoc suum poema circa
contemplationem fraudum, venit ad nonam speciem fraudis, scilicet
scismatis; et allegorice auctor fingendo se tales invenire ita
scissos et vulneratos, ut dicit textus, ut sicut alios diviserunt
verbo, ita et ipsi nunc dividantur, et plus et minus, secundum
quod plus et minus fuerunt in scismate et scandalo.  Unde ad hoc
dicitur in Deuteronomio: ^secundum mensuram delicti erit plagarum
modus.~  Nam scisma dicitur a scissura animorum, secundum
Isidorum.  Et dicitur divisio a vero; et ideo vestis Christi
scissa non fuit.

	|1-3.~  Et utitur ibi auctor illo modo loquendi, quo et
Virgilius:

     ^Non, mihi si linguae centum sint, oraque centum,~
     ^Ferrea vox, omnes scelerum comprendere formas,~
     ^Omnia poenarum percurrere nomina possim...~
     ^Deiphobum vidi lacerum crudeliter ora,~
     ^Ora, manusque ambas, populataque tempora raptis~
     ^Auribus, et truncas inhonesto vulnere nares.~

Et sic patet per haec figurata locutio nostri auctoris circa hos
scismaticos.  Ad quod ait Psalmista dicens: ^filii hominum dentes
eorum arma et sagittae, linguae eorum gladius acutus.~

	|7-9.~  Recitando inde per viam comparationis ad illam
gentem ita ibi scissam et vulneratam, ut dicit textus, gentem
Turni devictam per Aeneam et Trojanos in illa parte Apuliae quae
dicitur Laurentia, quae vere fortunata dicitur quantum ad ibi
vincentes.

	|10-12.~  Item de strage dicit quam Hannibal
Carthaginensis de Romanis fecit ibi apud Cannas, contratam de qua
Titus Livius ait: ^apud Cannas Apuliae infelicissime pugnaverunt,
et ibi pene omnes Romanae vires remanserunt.~  Nam quadraginta
quatuor millia Romanorum remanserunt ibi mortui, et tria modia
annulorum reperta sunt.  Et vocat eam longam guerram; nam XVII
annis duravit, et in fine devictus est dictus Hannibal in sua
contrata sagacitate et probitate Scipionis.  De hac etiam Lucanus
in conquestu Romanorum ait:

     ^O miserae sortis, quod non in Punica nati~
     ^Tempora Cannarum fuimus Trebiaeque juventus.~

Apud quem fluvium Trebiae prope civitatem Placentiae primo citra
montes dictus Hannibal devicit Romanos.

	|13-14.~  Inde dicit de alia strage facta per Robertum
Guiscardum, ducem quemdam de Normandia, qui sua probitate et
animositate pro Ecclesia Italiam quasi totam subjugavit, excepta
Apulia; cum quibus Apuliensibus multum bellavit.

	|15-16.~  Inde dicit de illa strage facta de gente regis
Manfredi per Karolum missum per Ecclesiam, et factum regem
Siciliae per Urbanum IV Papam, et Apuliae in MCCLXVI.+o~ contra
dictum regem Manfredum, filium naturalem imperatoris Friderici
secundi apud Ceperanum et Beneventum.  Et ibi dum esset uterque
cum gente sua paratus ad bellum, Comes de Caserta et Thomas Comes
de Cerra, mariti sororum dicti Manfredi, et sic cognati dicti
Manfredi, cum suis sequacibus a dicto rege Manfredo recesserunt,
et ad dictum Karolum fuerunt proditorie.  Propter quod dictus
Manfredus alios Apulienses secum ibi remanentes fecit sibi fidem
praestare cum juramento de non deserendo eum.  Qui, incoepto
bello, nihilominus fugerunt, et sic fuerunt mendaces.  Et relicto
solo Manfredo, suadentibus ei quibusdam suis fidelibus militibus
fugam, dixit: ^malo rex mori, quam vivere captivatus.~  Et
occisus est ibi, et apud pontem sancti Germani sepultus.

	|17-18.~  Item recitat stragem Corradini nepotis hujus
Manfredi regis, et filii Corradi, devicti in Apulia et apud
contratam Talliacozzo, ubi devictus fuit sagacitate potiusquam
armis.  Nam, dum primo vicisset dictus Corradinus in campo, et
rupisset gentem Karoli, immediate coepit sparsim cum sua gente
campum depraedari, immemor ejus quod circa talia scribit
Cassiodorus dicens: ^res bene disponitur, quotiens in pace
tractatur.  Munitio tunc efficitur praevalida, cum diutina
excogitatione fuerit roborata.  Omnia subita probantur incauta,
et male constructio loci tunc quaeritur cum pericula formidantur. 
Adde quod animus ipse in audacia non potest esse pronus, qui
diversa fuerit cura sollicitus; unde mens dedita praeliis non
debet aliis cogitationibus occupari.~  Tunc quidam baro dicti
Karoli, senex inermis, cum sua prudentia fecit eum recolligi cum
gente aliqua..............poni in conflictu et captivitate. 
Vocabatur enim dictus baro dominus Alardus de Usciariis, pro
cujus facto fuit quod scribit Tullius de Officiis, dicens: ^plus
valuerunt consiliis in bello principes, quam armis aliquando.~ 
Unde in Proverbiis Salomon: ^cum dispositione initur bellum, et
erit salus ubi multa consilia.~  Unde Trogus Pompejus ait:
^Alexander cum ad periculosum bellum exercitum eligeret, non
juvenes robustos, sed veteranos, qui cum patruo patreque
militaverant, elegit.~

	|30-31.~  Tamen procedit ad nominandum certos de dictis
scismaticis.  Et primo nominat illum perfidum Mahometum, ita
scissum plus aliis, ut figuret ejus majus scisma, dicendo quod in
sua scissura pendebat ille venter qui facit stercus etc.  Et in
hoc figuratur effectus putribus suae talis opinionis.  Reperitur
in Cronicis quod dictus Mahometus fuit de Judaea, filius cujusdam
infimi hominis nomine Abd'allab et Eminach, et dum esset famulus
cujusdam mercatoris et iret cum camelis, semper ibat investigando
a Christianis et Judaeis, et discendo de Testamento veteri et
novo.  Et semel dum profectus esset in Arabiam, et uteretur
verbis jam malitiosis, eum invenit quidam monachus refuga, nomine
Sergius, in haeresi Nestoriana maculatus.  Quidam dicunt quod
fuit quidam Diaconus Anthiochenae Ecclesiae, Jacobitanae sectae. 
In historia ecclesiastica legitur fuisse quidam magnus clericus
romanus, nomine Nicolaus, qui cum non habuisset a Bonifatio IV.+o~
in curia romana certum honorem, ita scismaticus est effectus. 
Sit igitur quis horum fuerit iste talis, videndo Mahometum ita
astutum, dixit: ^si facies ad sensum meum, faciam te dominum
totius hujus contratae, sed volo remunerari a te ultra alios.~ 
Qui ita promisit; et prompte, ut juvenis plenus malitia, iste
clericus Mahometum suscepit in domum, et secrete et instanter
quamdam juvenem columbam assuevit comedere et escam capere in
aure Mahometi.  Et ita assueta est quod, dum videbat Mahometum in
domo, volabat super humerum ejus, et rostrum in ejus aurem
immittebat.  Et ita dicta columba assuefacta, ordinavit quamdam
praedicationem, et ibi dixit quod habuit in nocte in revelatione
quod esset quidam, qui loqueretur per Spiritum sanctum, et ille,
cui dicta columba, quam habebat in gremio, iret ad aurem:
ordinato primo cum Mahometo quod esset ita in dicta
praedicatione, quod columba eum cognosceret.  Et ita facto,
dimissa dicta columba ad aurem Mahometi fuit.  Ex quo vulgus eum,
ut amicum Dei venerabatur, et factus est princeps Arabiae et
Persiae et aliarum plurium provinciarum, ex hoc dando eis suas
leges et praecepta.

	|32-33.~  Quem Mahometum secuti sunt aliqui et Christiani
et Judaei haeretici et scismatici, inter quos fuit Alis, dictus
Nicolaus et Selle, et facti sunt omnes cum eo Saraceni.

	|55.~  Frater Dulcinus, alius scismaticus, qui stabat cum
ceteris haereticis in montaneis Novarensibus.

	|73.~  Petrus de Medicina, homo morditor de comitatu
Bononiensi.

	|76-84.~  Magni comites Dominus Guido judex et Angelellus
de Fano, macerati, idest submersi in mare tractatu et dolo
Malatestini de Malatestis de Arimino, qui monoculus erat, et qui
misit pro eis, dicendo quod parentelam cum eis intendebat
contrahere, et postea eos sic prodidit.  Dicendo quod Neptunus,
idest elementum aquae, non vidit majus scelus inter insulam Cypri
in Oriente, et insulam Majoricam in Occidente, non per pyratas
nec per gentem Argolicam, idest Graecam.

	|89.~  Focara est quaedam pars et locus ventosus inter
civitatem Arimini et Fani.

	|96-99.~  Curio fuit quidam tribunus romanus, qui dum
ipse et alii tribuni faverent Caesari, expulsus est de Roma per
Lentulum et Lelium tunc Consules populi romani, qui ivit obviam
Caesari Arimini, et ibi arengavit haec verba, et dixit, ut in
primo Pharsaliae Lucanus:

     ^Audax venali comitatur Curio lingua...~
     ^Dum trepidant nullo firmatae robore partes,~
     ^Tolle moras, semper nocuit differre paratis~ etc.

	|106-108.~  Dominus Mosca, miles florentinus, de
Lambertis, qui in quodam consilio facto per Ghibellinos de
ulciscendo se de domino Bondelmonte de Bondelmontibus de dicta
terra, qui accepta quadam donna de Amideis de Florentia in
sponsam, omnibus praeparatis, ipsam ducere recusavit, et quamdam
de Donatis duxit, dixit quod penitus occideretur, allegando haec
verba: ^cosa fatta capo ha.~

	|134-138.~  Dominus Bertrandus de Bornio de Vasconia, de
contrata Peiregors fuit, et possessor cujusdam castri dicti
Altaforte, qui dissensionem similem commisit inter regem
Richardum anglicum, et Joannem regem, dictum regem juvenem, ejus
filium, illi discordiae, quam fecit Architophel inter David et
Absalon.  Nam legitur in 2.+o~ Regum, Capitulo 16.+o~ quod inter alia
suasit Absaloni ad hoc, ut verificaretur populo quod non
simulate, sed vere, cum patre rixaretur, quod cum omnibus
concubinis David concumberet.  Et demum consulendo semel quod
ipse Absalon non exiret contra gentem patris sui propter
inaequalitatem, tamen exivit consilio sui militis, et devictus
extitit, et dictus Architophel suspendio se necavit.

	|Proemio.~  <Era lo loco ove a scender la riva>. 
Dividitur hoc capitulum in duas partes.  In prima ponit quomodo
devenit ad septimum circulum; et hoc usque ibi: <Ma ficca
gl'occhi a valle che s'approccia>.  Ibi secunda, in qua narrat
de Centauris et poena tyrannorum; et hoc usque in finem.

	|4-15.~  Ad primam igitur, contemplando modo poetico
consueto, ultra simplices et absolutos malitiosos, ut sunt
haeretici, fingit auctor se invenire illud monstrum bestiale, ut
repraesentativum bestialium hominum actum sive diabolicum motum
ad talia, scilicet Minotaurum, in quadam ruina simili illi
ruinae, quae est inter civitatem Veronae et civitatem Tridenti
super flumine Aticis, in contrata quadam quae dicitur Marcomodo. 
Unde ad historiam Minotauri praedicti volendo venire, debemus
primo notare quod poetae fingunt Solem habuisse quinque filias,
scilicet Pasiphaen, Medeam, Phaedram, Dyrcen et Cyrcen, quae
dictae sunt filiae Solis propter earum pulchritudinem, quae
allegorice pro nostris quinque sensibus ponuntur.  Item fingunt
Vulcanum filium Jovis et Junonis fuisse virum Veneris et ex ea
genuisse duos filios, scilicet Jocum et Cupidinem; quae dicta
Venus dicitur sprevisse dictum suum virum Vulcanum, ex eo quod
claudus erat, et adulteraverat cum Marte.  Sol vero, quia omnia
videt, videns eos coeuntes, indicavit talia Vulcano; qui Vulcanus
adamantinis catenis eos sic coeuntes captos omnibus Diis talia
deridentibus demonstravit, de quo Venus irata omnes dictas filias
ipsius Solis fecit maximas meretrices.  Item fingunt quod Minos
filius Jovis et Europae rex Cretensis accepit in uxorem unam
istarum filiarum Solis, scilicet Pasiphaen, et ex ea primo habuit
unum filium nomine Androgeum, qui dum foret decem annorum missus
fuit Athaenas ad studendum: qui tanti ingenii erat effectus quod
in 14.+o~ anno omnes doctores ibi excellebat, quem propter
invidiam dicti doctores fecerunt una die de quadam turri
praecipitari.  Quapropter Minos movit bellum per terram et per
mare contra Nisum regem Athenarum.  Interea existente Minoe in
obsidione Athenarum, Pasiphae exarsit in quemdam taurum ita quod
secum habuit concubitum, fabricata vacca quadam de lignis
industria Daedali viri ingeniosissimi, qui in Cretam fugerat de
Athenis, eo quod invidia quemdam suum nepotem nomine Perdicem
occiderat, quia efficiebatur ingeniosior eo.  Ex quo tauro
Pasiphae praegnans effecta genuit quemdam semihominem et
semitaurum, quem partum lex vocat portentosum; ubi Glosa videtur
tenere quod possibile sit hoc nasci, si mulier cum animali habuit
rem; et dictus est Minotaurus.  Quod quidem sciens Minos
praecepit dicto Daedalo ut fabricaret domum in qua dictus
Minotaurus staret, absque eo quod inde posset exire.  Et tunc
Daedalus fecit Labyrinthum in civitate Candiae in Creta, ubi
dictus Minotaurus positus est.  Tempore vero magno procedente,
circa dictam obsidionem Athenarum contigit quod quaedam filia
dicti Nisi regis Athenarum nomine Scylla filocapta est de dicto
rege Minoe.  Et quoniam fatatum erat, quod donec dictus ejus
pater Nisus haberet quemdam aureum capillum in capite ipsa
civitas non poterat capi, ipsum capillum dicta Scylla patri
abstulit et dedit Minoi, et capta est civitas Athenarum, et
fugatus est Nisus, amisso dicto aureo capillo et toto thesauro
suo.  Hoc facto dictus Minos in vindictam dicti Androgei filii
sui praeoccisi constituit quod usque ad quatuor annos dicti
Athenienses deberent omni anno mittere in Cretam duodecim filios
nobilium ad devorandum dicto Minotauro.  Tertio anno cecidit sors
super Theseo filio Aegei regis Athenarum, qui dum in Creta
fuisset et visus fuisset ab Ariadna filia dicti Minois, statim
adamatus fuit, et breviter promissione facta de accipiendo ipsam
in uxorem, dicta Ariadna docuit eum cum filo et clava dictum
Minotaurum interficere.  Unde de hoc Virgilius:

     ^Hic crudelis Amor tauri, suppostaque furto~
     ^Pasiphae, mixtumque genus, prolesque biformis,~
     ^Minotaurus inest, Veneris monumenta nefandae.~
     ^Hic labor ille domus, et inextricabilis error:~
     ^Magnum reginae sed enim miseratus amorem~ etc.

Et demum dictus Theseus duxit secum dictam Ariadnam et Phaedram
ejus sororem, sed dictam Ariadnam dimisit dormientem in Chio
insula, et Phaedram secum duxit Athenas, ut dicetur in XIII.+o~
Capitulo Paradisi.  Veritas hujus historiae Minotauri diversimode
habetur.  Dicit Servius quod ille taurus, cum quo jacuit
Pasiphae, fuit notarius dicti Minois, et quia dicta Pasiphae
genuit geminos, scilicet Androgeum de Minoe, et Minotaurum de
tauro, idest de illo notario: ideo etc.  Magister vero in
historiis scholasticis dicit quod iste Minotaurus fuit homo
totaliter inhumanus et crudelis, et fortissimus pugil in
palaestra; et ideo dictus est Minotaurus, idest Minois taurus,
hoc est bestialis et carnifex.  Fulgentius vero dicit quod
Pasiphae habuit rem cum Apocrisario Cancellario dicti regis, qui
Taurus vocabatur, et ideo quia medius nobilis ex parte matris, et
medius ignobilis ex parte patris, ideo semihomo et bestia dictus
est.  Sed quodcumque fuerit, tyrannus et consumtor hominum erat.
Vel, ut dixi, fuit de illis, de quibus Augustinus libro 26.+o~ de
Civitate Dei ait de Cynocephalis, qui canina capita habebant et
latratum; quos concludit non homines esse, sed si sunt, ex Adam
sunt.

	|31-43.~  Subdendo, dicta talis ruina fuit; et dicit quod
fuit in passione Christi, unde Lucas 2.+o~ ait: ^et tenebrae
factae sunt super universam terram usque in horam nonam, et velum
templi scissum est in duas partes, et terraemotus facti sunt, et
monumenta aperta sunt, et multa corpora sanctorum, qui
dormierant, surrexerunt.~  Unde allegoria potest hic esse talis:
egregia mors Christi inter alios status pravos, quos fecit dirui,
fuit status haereticorum ut hic, et hypocritarum, ut etiam fingit
eadem ruina, ut item in capitulo 23.+o~ patet, et quae duae sunt
magis confusae nationes per Christum, scilicet haereticorum et
hypocritarum.  Unde David istud prophetizans ait: ^judicabit in
nationibus, implebit ruinas, conquassabit capita in terra
multorum.~  Et quod tangit de Chaos, est sciendum quod Chaos
dicitur prima omnium rerum moles, elementis in una confusione
permixtis, eisdemque circumquaque in modum cujusdam nebulae. 
Unde Ovidius in principio:

     ^Ante mare et terras, et quod tegit omnia coelum,~
     ^Unus erat toto naturae vultus in orbe,~
     ^Quem dixere Chaos, rudis indigestaque moles~ etc.

Unde tunc sic cogitatum fuit quod mundus rediret in materiam et
confusionem.  Et haec pro ista prima parte.

	|55-57.~  Ad secundam et ultimam dicit de Centauris per
eos inventis, ut dicit textus.  Et Virgilius in simili fingit
Aeneam invenire, dicens:

     ^Multaque praeterea variarum monstra ferarum,~
     ^Centauri in foribus stabulant, Scyllaeque biformes.~

Fabulizant poetae quod quidam nomine Ixion interpellavit Junonem
de adulterio.  Illa quamdam nubem formavit in speciem suam, cum
qua Ixion coiens genuit Centauros; ideo sic dicti Centauri quasi
in aere geniti.  Intellectus vero est: Juno, idest vita activa,
Ixion, idest dignitas, per quam intelligitur homo dignitatem
terrenam cupiens, cui volendo adhaerere interponitur nubes sibi
similis, cum putetur in ea esse beatitudo et non sit.  Ex quo
appetitu fallaci finguntur Centauri nasci semihomines et
semiequi, licet quidam dicant quod sunt semitauri et semihomines,
cum tauri sint multum terrestria animalia, et quasi sagittantes
et impellentes ad tyrannidem, ut possessiones et terras
bestialiter adquiramus.  Alii dicunt sic: Juno est dea regnorum,
Ixion dignitas interpretatur.  In hac vero vita quantalibet
dignitatis persona regnum affectans, nubem tamen meretur, idest
orariam regni similitudinem.  Et in historiis legitur quod Ixion
fuit primus in Graecia regnum affectans, ut Prometheus historicus
scribit, et qui primo instituit tirannice stipendiarios equites
centum, et dicti sunt Centauri quasi centum armati, quos Hercules
devicit.  Et sic qui cum eis armatis regnum occupant, subito
elevantur, et subito deprimuntur, et sic semper stipendiarii
equites sunt geniti ex aere, quia status eorum ut aura est
mobilis, modo huc modo illuc bestialiter discurrentes.  Et quia
dum sunt super equo quasi ut unum corpus ad necem hominum ut fera
quaedam incedunt, ideo fictioni locus datus est.  Ad quod Seneca:
^ferina rabies est ista, sanguine et vulneribus laetari.~  Et
Lucanus:

     ^Nulla fides pietasque viris, qui castra sequuntur,~ 
     ^Venalesque manus, ibi fas ubi maxima merces~ etc.

	|67-69.~  Nominando tres de dictis Centauris, scilicet
Chironem, Folum et Nessum, qui mortuus est pro Dejanira.  Hic
historiam attende, quae tangitur in nono libro Ovidii, et etiam
de hoc Seneca in 10+a~ et ultima tragoedia.  Hercules, habita
victoria de Atlante, Geryone, Caco, et Acheloo, cum rediret in
patriam cum Dejanira uxore sua, filia Oenei regis Calydoniae,
devenit ad Evenum flumen.  Unde Ovidius in nono: ^Venerat Eveni
rapidas Jove natus ad undas.~  Sed propter incrementum fluminis
Hercules flumen transire non poterat.  Tunc supervenit Nessus
Centaurus aestuans in amorem dictae Dejanirae, cui Hercules, ex
eo quod erat semiequus, dixit ut portaret Dejaniram, qui promisit
fideliter ipsam transire.  Qua Dejanira transportata, Nessus eam
violare conatus est renitentem et subsidia Herculis clamantem. 
Tunc Hercules ipsam aliter juvare nun valens, tenso arcu, cum
quadam sagitta venenata in sanguine Ydrae serpentis, quem
occiderat ipse Hercules in Lernaea palude, Nessum letaliter
vulneravit, dicens juxta Ovidium ipsi Nesso: ^Non tamen effugies,
quamvis ope fisus equina.~  Nessus cognoscens se ad mortem
vulneratum, ut de Hercule ulcisceretur, camisiam suam sanguine
jam venenato madentem dedit Dejanirae, dicens in ipsa vim fore
amorem renovandi etc.  Et factum est post parvum tempus ut
Hercules regnum Euryti regis Aeoliae violenter invaderet, et
Jolem dicti regis filiam raperet et duceret in conjugem, ac ipsam
praeterea tam summe adamaret, ut effeminatus effectus quidquid
illa praeciperet ipse complebat, usque ad filatum et alia
exercitia muliebria.  Quo audito Dejanira, credens ipsum ad sui
amorem revocare, camisiam Nessi eidem per Lycam famulum suum
usque ad Oetam montem, ubi tunc Hercules cum Jole praedicta erat,
induendam transmisit.  Qui memor pristini et legitimi amoris
primae conjugis ipsam camisiam induit, et post paululum
calefactus et sudans, infectus mortuus est.  Quo audito Dejanira
se ipsam occidit.

	|70-72.~  Chiron Centaurus, nutritor Achillis.  Nota
historiam et fabulam, si expedit.  Folus alius Centaurus ita
iracundus, ut usque hodie stulti et furiosi ob ejus nomen
^folles~ nuncupentur.

	|73-75.~  Fingendo eos ire sagittando tyrannos, idest
quod stipendiarii inducunt tyrannos ad sanguinem et bona hominum
effundendum.

	|104-105.~  Et ideo dicit primo de eis violentis circa
proximos et eorum bona, fingendo eos tyrannos in sanguine
bullire; de quibus ait beatus Thomas: ^tyrannus contemto bono
communi quaerit privatum, et ideo subditos diversimode gravat
secundum quod diversis passionibus subjacet, bona aliqua
affectando in avaritia et sanguine.~  Unde Salomon: ^lex abest ab
homine habente potestatem occidendi.~  Et Virgilius: ^Heu fuge
crudeles terras, fuge littus avarum.~  Et David: ^ne perdas cum
impiis animam meam, et cum viris sanguinum vitam meam.  In quorum
manibus iniquitates sunt, et dextera eorum repleta est
muneribus.~  Unde et Lucanus de Caesare ait:

     ^Caesar, in arma furens, nullas nisi sanguine fuso~
     ^Gaudet habere vias~ etc.

Et Sallustius: ^boni quam mali regibus suspectiores sunt,
semperque eis aliena virtus formidolosa est.~  Ideoque ad
sanguinem reducuntur qui potentia regunt absque justitia.  Item
in aes alterius prorumpunt; unde Lucanus: ^In dubiis tutum est
inopem simulare tyranno.~  Et hoc est quod dicit, quod dederunt
manus ad sanguinem et avere.

	|107-108.~  Nominando ibi Alexandrum Macedonem filium
Natabi regis expulsi de Aegypto et Olympiadis uxoris regis
Philippi Macedonis, et sic naturalis fuit et primus rex Graeciae
et Hierusalem.  De ipso quaedam habentur in libro Machabaeorum,
sed in summa superavit Darium et Porum, et multas alias nationes
et gentes.  Unde de eo Seneca ad Lucilium epistola 113.
^Alexander quidem Persas, et Hyrcanos, et Indos, et quidquid
gentium usque in Oceanum extendit Oriens, vastabat fugabatque:
sed ipse modo occiso amico, modo amisso, jacebat in tenebris,
alias scelus, alias desiderium suum moerens; victor tot regum
atque populorum, irae tristitiaeque succubuit: id enim egerat, ut
omnia potius haberet in potestate, quam affectus~.  Item ibi
fingit Dionysium tyrannum Siciliae, de quo Valerius in pluribus
locis diversa ipsius crudelitatis et tyrannicae vitae commemorat. 

	|110-112.~  Item Obizum de Este Marchionem occisum ab
Azzone Marchione ipsius filio: sed quia crudum et horribile et
absurdum est ut quis patrem occidat, idcirco auctor vocat eum
privignum et non filium.  Ezzelinus tyrannus fuit crudelissimus
de Marchia Trevisana.

	|119-120.~  Item ille qui scindit cor ^in grembo a Dio~,
fuit Dominus Guido Comes de Monforte, filius Simonis Comitis
Leycestriae de Anglia, qui post mortem patris sui occisi in bello
per regem Odoardum Angliae, ex eo quod a dicto Simone, vivente
Odoardo veteri rege, ejus filii Henricus, Richardus et Odoardus
orta discordia proditi sunt et capti, praeter Odoardum qui
evasit, et postea bellando liberavit fratres, ipsum Simonem
occidit.  Qui Dominus Guido venit in Italiam cum Karolo, et dum
quidam Dominus Henricus filius dicti Richardi venisset ad Curiam
romanam, et esset semel in ecclesia Viterbiensi, ubi tunc erat
Curia in 1270, et genibus flexis videret devote corpus Christi,
dictus Dominus Guido cum gladio perforavit.  Cujus cor per ejus
gentes delatum fuit in Angliam ad civitatem Londrae, et ibi super
pontem Tamisi fluminis est in muro ipsius statua, tenens hoc cor
in manu cum hoc versu: ^Cor gladio scissum do cui consanguineus
sum.~

	|134.~  Attila etiam crudelis tyrannus, rex Hunnorum, qui
fratrem suum occidit ut totum regnum haberet Ungariae, et ita
potens ad occidentale regnum intendens, pervenit in Italiam
potentissimus, nam sub se habebat regem Gothorum, regnans anno
domini 452.  Qui, inter alia crudelia in Italia per eum facta,
24.a millia Florentinorum morti exposuit, et Florentiam
destruxit, et Faesulas reformavit, et demum occisus est Arimini.

	|135.~  Pirrhus rex Epirotarum de genere Achillis. 
Sextus filius Pompeji, qui magnus pirata fuit; de quo Lucanus in
6.+o~ ait:

     ^Sextus erat magno proles indigna parente;~
     ^Qui mox Scyllaeis exsul crassatus in undis,~
     ^Polluit aequoreos Siculus pirata triumphos.~

	|137.~  Raynerius Pazzus de Valdarno, et ille de Corneto,
magni ascarani et derobatores stratarum.  Et haec sufficiant.

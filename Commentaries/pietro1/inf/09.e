	|Proemio.~  <Quel color che vilt@a di fuor mi pinse>. 
Dividitur iste cantus in tres partes.  In prima ponit quid fecit
Virgilius non receptus ab illis Daemonibus; et hoc usque ibi: 
<Ed altro disse, ma non l'ho a mente>.  Ibi secunda, in qua
tractat de tribus Furiis infernalibus; et hoc usque ibi: <O voi
che avete gl'intelletti sani>.  Ibi tertia, in qua dicit quomodo
introducti fuerunt in civitatem Ditis, et per quem; et hoc usque
in finem.  Modo advertatur subtiliter.

	|1-3.~  Ad primam igitur dicit, quomodo auctor videndo
Virgilium, idest judicium rationis, in se ita turbatum quodammodo
per se solum non posse rimari quae ad malitiam sunt, sed expedire
astutiam et cautelosam inductionem mercurialem, timuit auctor in
se ire ulterius posse, idest cum eo judicio procedere scilicet in
dicta sua speculatione.

	|22-30.~  Sed Virgilius, idest dicta sua ratio, respondit
et confortavit ipsum, ut dicit textus, scilicet quod jam ivit
conjuratus ab Erichthone etc. usque ad fundum Inferni; et per
consequens bene modo poterit et sciet ire.  Quod non est tenendum
litteraliter; nam si Erichthon praedicta suis magicis
incantationibus videbatur mortuos ad eorum corpora revocare, ut
fecit ad instantiam Sexti filii Pompei volentis praescire de
bello futuro inter Pompejum et Caesarem, unde dicit ibi Lucanus
de dicta Erithone:

     ^Illa Magis, magicisque Deis incognita verba~
     ^Tentabat, carnemque novos fingebat in usus...~
     ^Per scopulos miserum trahitur, per saxa cadaver~ etc.

nam non erat propria anima et spiritus illius corporis, sed
Daemon quidam.  Nam et secundum Augustinum Pythonissa illa
mulier, de qua scribitur Regum primo, loquens in persona
Samuelis, non fuit Samuel, sed Daemon.  Item nec allegorice hoc
potest procedere, cum ipsa ratio, idest Virgilius, per se nec
nunc possit ingredi civitatem Ditis, idest locum et statum
malitiosorum, ut hic patet.  Quare intelligas auctorem loqui
tropologice, idest moraliter hic, et sic quod dum aliquis est
bene dispositus ad procedendum in aliquo virtuoso opere, et
contingat ipsum timere prosequi ob aliquod superveniens, licitum
est hortando eum aliqua dicere nobis.  Esto quod non sint vera
quae habeant illum verisimiliter facere perseverare, ut nunc
fingit dixisse Virgilium.  Et haec pro ista parte.

	|38-40.~  Ad secundam dicit quomodo postea vidit tres
Furias infernales circumdatas serpentibus.  Has etiam Furias in
simili loco Aeneas invenit, teste Virgilio......

     		^Et mala mentis~
     ^Gaudia, mortiferumque adverso in limine Bellum,~
     ^Ferreique Eumenidum thalami, et Discordia demens~
     ^Vipereum crinem vittis innexa cruentis...~
     ^Tisiphoneque sedens, palla succincta cruenta,~
     ^Vestibulum exsomnis servat noctesque diesque.~
     ^Hinc exaudiri gemitus et saeva sonare~
     ^Verbera: tum stridor ferri, tractaeque catenae~.

Et dicuntur istae tres Furiae, in coelo ^Dirae,~ quasi Deorum
irae: in terra vero ^Furiae,~ eo quod in terra homines furere
faciunt: in Inferno dicuntur ^Eumenides~, ab ^eu~, quod est,
^bonum~, et ^mene~, defectus, quasi a bono deficientes.  Dicuntur
enim a poetis fuisse filias Acherontis et Noctis: quidam alii
Plutonis et Noctis, et allegorizzantur sic: Pluto idest Dis, seu
divitiae, jacuit cum nocte, idest cum vitioso, et cum divitiae
junguntur vitio, seu vitioso maxime superbo, generantur et
nascuntur istae tres Furiae.  Et dicuntur tres, quia ex vitio, et
maxime ex superbia, primo oritur prava cogitatio, quae in persona
Alecto figuratur.  Nam dicitur Alecto, idest ^impausabilis~; nam
prava cogitatio non sinit hominem pausare.  Item ex superbia
secundo oritur prava elocutio, quae in persona Tisiphonis
fingitur, quae dicitur a ^cithophon~, quod est ^vox~.  Tertio ex
superbia oritur Megaera, quasi ^Megaleris~, idest prava operatio. 
Et sic primo superbus non pausando furians cogitat: secundo in
vocem prorumpit: tertio ad actum devenit.  Unde dicitur:

     ^Tres agitant mentes Furiae, ratione carentes.~
     ^Si tibi bacchatur mens, tunc Alecto vocatur:~
     ^At tunc Tisiphone, rumpunt cum jurgia voce:~
     ^At si lethifera despumant ora, Megaera.~

Item et illud aliud:

     ^Mentes, verba, manus sordent: Alecto flagellat~
     ^Mentem, Tisiphone verba, Megaera manus.~

Quae, ut Isidorus ait, sicut sunt tres, ita tripliciter nostros
animos perturbant, et cogunt ita interdum nos delinquere ut nec
famae nec periculo mortis respiciamus.  Ideo fingit eas
sanguinolentas; ad quas Salomon in Ecclesiaste: ^effusio
sanguinis in manu superbi.~  Et quod dicit quod sunt capillatae
serpentibus, figurat infinitum numerum fraudum, ut est numerus
capillorum, numerus turbationis, malae cogitationis et locutionis
et operationis.  Ad quod psalmista: ^furor illis secundum
similitudinem serpentis.~  Et Seneca tragoedia prima: ^Tisiphone
caput vallata serpentibus.~  Et dicit eas percutientes se; unde
Virgilius:

     ^At procul ut Dirae stridorem agnovit et alas,~
     ^Infelix crines scindit Juturna solutos,~
     ^Unguibus ora soror foedans, et pectora pugnis.~

Et Salomon in Proverbiis: ^inter superbos semper jurgia sunt.~
Item: ^ubi superbia, ibi contumelia.~  Item: ^arma et gladii in
manu superbi.~

	|43-44.~  Et dicit quod famulae sunt reginae aeterni
planctus, scilicet Proserpinae uxoris Plutonis regis Inferni,
quae in segete figuratur, cum ex segete, quae Proserpina
accipitur, veniant divitiae, ex divitiis superbia, ex superbia
dictae Furiae.

	|52-54.~  Dicendo quomodo vocaverunt Medusam ad hoc ut
lapis auctor fieret, quem corporaliter ibi vivum videbant, ut
viderunt Theseum, quem confundere non potuerunt in Inferno, sed
vivum de Inferno extraxit Hercules, de quo statim dicam.  Circa
quod est sciendum quod poetae ponunt Phorcum regem fratrem
Saturni de Hispania habuisse tres filias, scilicet Medusam,
Sthennionem, et Euryalem, quarum nomen generale est Gorgon, quod
interpretatur ^terror.~  Et dicta Medusa serpentinos habuit
capillos, et causa fuit quia Neptunus in templo Palladis eam
corrupit: de quo Pallas irata mutavit capillos ejus in serpentes,
in quibus potissimum erat ejus pulcritudo.  Quae sorores habere
dicebantur unicum oculum, quem si quis inspiciebat dicebatur
converti in lapidem.  Hanc Medusam Perseus filius Jovis et Danaes
cum scuto crystallino Palladis et harpe Mercurii occidit: cujus
caput amputatum duxit per Libyam, et de suis guttis cadentibus
infiniti creati sunt serpentes; idcirco illa regio prae aliis
dicitur magis serpentibus abundare.  Veritas fabulae est: tres
sorores fuerunt et filiae Phorci regis Hispaniae, quae una
consimili pulcritudine vigebant, et remanserunt mortuo patre in
dicto regno, quod regnum dicta Medusa, ut astutior ceteris
sororibus, cultura et redditu anxie stimulabat.

	|55-57.~  Unde dictae sunt Gorgones, et maxime ipsa
Medusa, quasi terrae cultrices; ^gorge~ enim graece, latine
^terra~ dicitur.  Ex quo in magnas divitias devenerunt, et de
divitiis in superbiam; in qua apparentes suo stupore et terrore
timendo homines vel in videndo eas, quasi lapides efficiebantur. 
Et ideo quia triplex est terror mundanus superborum, faciens nos
interdum ut lapides insensibiles, ideo tres dicuntur sorores
istae ei attributae.  Prima species terroris est debilitas
mentis, quae pro Sthennione ponitur.  Secunda, mentis sparsio et
lata profunditas, quae pro Euryale ponitur: tertia, caligatio
visus, et ecce Medusa.  Perseus, idest virtuosus, cum scuto
Palladis, idest cum argumento sapientiae, caput Gorgonis, idest
Medusae, amputavit, idest regnum abstulit. Unde dicitur:

     ^Unicus est oculus, regnum quod tres habuere,~
     ^Quod sibi submittit bellica dextra viri.~
     ^Est Gorgon cultrix terrae omneque nomen,~
     ^Et tribus his magis ore Medusa nitet.~
     ^Conformes lapidi facit esse Medusa timore,~
     ^Dum rutilare coma quemque rigere facit.~

Hos etiam terrores repperit, Virgilio dicente, Aeneas:

     ^Horrendum stridens flammisque armata Chimaera,~
     ^Gorgones, Harpyiaeque, et forma tricorporis umbrae.~

Sic igitur in proposito auctor rimando mundana, ut Infernum
quemdam, speculando superborum actus et terrores, ut lapis
effectus fuisset, nisi a ratione fuisset defensatus.  Per quam
rationem in persona Virgilii debemus claudi a talibus.  Unde
Virgilius:

     ^Felix qui mundi potuit cognoscere causas,~ 
     ^Atque metus omnes et inextricabile fatum~ 
     ^Subjecit pedibus, strepitumque Acherontis avari,~  

patris, secundum quosdam, istarum sororum, seu Gorgonis.

	|82-90.~  Ad tertiam partem veniendo dicit quomodo
eloquentia cautelosa, quae in persona Mercurii hic ponitur, venit
et aperuit quae Virgilius, idest ratio, aperire non poterat.  Nam
malitiosa non possumus absque Mercurio ingredi, idest absque
quadam commemoratione mercuriali, quae est circa negotiationes;
unde ad hunc introitum ait Virgilius de Aenea:

     ^Maenia lata videt, triplici circumdata muro,~
     ^Quae rapidus flammis ambit torrentibus amnis~
     ^Tartareus Phlegethon, torquetque sonantia saxa:~
     ^Porta adversa, ingens, solidoque adamante columnae,~
     ^Vis ut nulla virum, non ipsi excindere ferro~
     ^Caelicolae valeant: stat ferrea turris ad auras.~

Nam licet Virgilius, idest ratio, per speculationem particularium
vitiorum superdictorum in continuo duxerit auctorem per malitias
et particulares fraudes, de quibus tractaturus est, ducere seu
intrare non potest sine introductione Mercurii, cujus
constellatio praeest mercibus et mercatoribus, in quibus fraudes
et malitia saepe negotiando concurrunt.  Ad quod psalmista: ^quia
non cognovi negotiationes, introibo in potentias Domini.~
Fingendo dictum Mercurium locum fraudum, sicut nuntius Dei, sibi
aperire, hoc est, quod in se ipso auctor reduxit in memoriam quae
in talibus fiunt.  Nam Mercurius, idest cura mercium; et sic
mercator quilibet potest dici Mercurius, qui cum facundia et
cautela mercatur.  Et fingitur cum virga, quae dicitur caducaeum,
quae divisit serpentes.  Unde legitur in Numeris 17.+o~ quod
virga Aaron ponebatur in tabernaculo in repraesentationem
rebellium et seditionem filiorum Jsrael, et in Arca sancta.  Nam
quid aliud pro serpentibus accipitur quam venenosa hominum
seditio, quam Mercurius iste habet sedare sua complexione?  Unde
et Lucanus in X: ^Possidet immensae Cyllenius arbiter undae~ etc. 
Hoc est quod raro fit negotiatio absque conscientiae
increpatione, cum cautelis et mendacio venenantibus animam
nostram, vel quia suasiva elocutio contentiones habet sedare;
unde legatos vocamus caduceatores.  Ad similem casum Statius
fingit istum Mercurium etiam taliter descendere, et umbram Laii
regis Thebanorum occisi ab Oedipo filio suo introducere in locum
istum clausum civitatis Ditis, sic dicens:

     ^Interea gelidis Maja satus aliger umbris~
     ^Jussa gerens magni remaet Jovis: undique pigrae~
     ^Ire vetant nubes, et turbidus implicat aer:~
     ^Nec Zephyri rapuere gradum: sed foeda silentis~
     ^Aura poli.  Styx inde novem circumflua campis.~
     ^Hinc objecta vias torrentum incendia cludunt...~
     ^It tamen, et medica firmat vestigia virga.~

Quare auctor ponit hic quomodo per eum fuit eis apertus locus
novem bulgiarum, idest novem specierum fraudis, sicut et ibi
dicit Statius.  Et Augustinus 7.+o~ de civitate Dei dicit
Mercurium ^portitorem sermonis Dei.~  Et ideo dicitur Mercurius,
quasi sermo ^medius currens~: et quia sermo fit inter
negotiantes, dicitur praeesse eis.  Unde Virgilius in persona
Jovis ait: ^Vade, age, nate; voca Zephyros et labere pennis~ etc. 
Ad haec psalmista: ^virga tua et baculus tuus ipsa me consolata
sunt.~ 

	|97-99.~  Subdendo auctor quomodo iste Mercurius portam
Ditis aperuit, et quomodo illis Daemonibus improperavit cur
velint contradicere fatis, idest dispositionibus divinae
voluntatis, cui nullus finis potest esse praecisus, et qui vult
istum auctorem sic ire per Infernum, et de qua etiam simili
repugnantia Cerberus vester jam fuit fortiter depilatus.  Unde
scribitur Herculem ad instantiam Eurysthei fuisse et descendisse
in Inferno, habendo secum Theseum et Pirithoum suos socios.  Juno
vero ipsum Herculem ejus privignum ibi voluit detineri, et fecit
Medusam sibi apparere ut lapis efficeretur.  Sed ab ea evasit, et
redeundo, quia Cerberus ostiarius ad instantiam Junonis nolebat
aperire ostium infernale Herculi et sociis, Hercules ipsum per
gulam et barbam cepit, et rupta porta ipsum per vim extraxit ad
lucem reluctando et spumam emittendo per tria sua guttura, et ibi
ipsum verberavit ad mortem.  Ad quod Virgilius ait in persona
Charontis conquerentis de Aenea vivo et eunte per Infernum,
taliter dicens:

     ^Umbrarum hic locus est, Somni Noctisque soporae:~
     ^Corpora viva nefas Stygia vectare carina.~
     ^Nec vero Alcidem me sum laetatus euntem~
     ^Accepisse lacu, nec Thesea, Pirithoumque,~
     ^Dis quamquam geniti, atque invicti viribus essent.~
     ^Tartareum ille manu custodem in vincla petivit,~
     ^Ipsius a solio regis traxitque trementem~.

	|110-114.~  Subdendo qualiter sic introducti viderunt
infinita sepulcra, faciendo similitudinem ad illa quae sunt circa
civitatem Arelatensem juxta Rhodanum et prope marinam in
Provincia: item ad illa quae sunt prope civitatem Polae in Istria
prope Quarnarum, quod est 40 milliaria latum, et ideo sic
vocatur, et est gulphus maris confinans Italiam, et dividit
Sclavoniam ab Istria. 

	|127-131.~  Dicendo ibi esse haeresiarchas, idest
principes haereticorum, quia haeretici et Paterini dicuntur omnes
qui Sacramenta Ecclesiae pervertunt, et scindunt se ab unitate
Ecclesiae, et qui fingunt novam sectam, et qui de articulis Fidei
aliter se ingerunt quam Romana Ecclesia.  Ista sepulcra fingunt
et figurant tenaces, occultas, et putridas crudelitates eorum,
quia ut corpora mortua et putrida sepulcra tenent, ita dictae
eorum opiniones tenent mortua et sepulta.  Et quia alii plus,
alii minus delirant a virtute, ideo dicit quod plus et minus
uruntur.  Unde in Decretis dicitur: ^varia crimina variis poenis
affici debent; ideo Idolum fabricatum et propheticus liber
incensus, scisma et idolatria gladio punita, sepultis auctoribus
vivis, ceteris coelesti igne consumtis~ etc.

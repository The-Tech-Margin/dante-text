	|Proemio.~  <Per me si va nella citt@a dolente.> 
Dividitur hoc capitulum in tres partes.  In prima facit suum
exordium ad introitum Inferni; et hoc usque ibi: <Ed io ch'avea
d'error la testa cinta.>  Ibi secunda, in qua tractat de poena
captivorum; et hoc usque ibi: <E poi ch'a riguardar ec.>  Ibi
tertia et ultima, ubi dicit de generali ingressu et passu ad
Infernum per Acherontem; et hoc usque in finem.

	|1-9.~  Ad primam auctor prosopopeiando dicit quid in suo
titulo porta infernalis loquitur.  Ista enim porta ad figuram est
introitus vitiorum in hoc mundo, quem facimus quotidie coeci et
ignorantes, et ideo fingitur haec porta sic aperta stare, ut ait
Virgilius: ^Noctes atque dies patet atri janua Ditis.~  Per quam
dicit quod ^itur in civitatem dolentem,~ scilicet Babiloniam,
quae pro statu ponitur vitioso, sicut Jerusalem pro virtuoso.
Unde Augustinus: ^duarum civitatum unam secundum carnem, alteram
secundum spiritum, et sic una malorum et dicitur Babilonia, et 
incoepit a Cain, altera bonorum, scilicet Jerusalem, et incoepit
ab Abel.~  Et in 12.+o~ de civitate Dei ait: ^in genere humano
societates tamquam civitates duas.~  Et in 15.+o~ ^Fecerunt
civitates duas amores duo, terrenam scilicet amor sui usque ad
contemptum Dei, coelestem vero amor Dei usque ad contemptum sui.~ 
Nam sicut civitas secundum eum nihil aliud est quam hominum
multitudo aliquo societatis vinculo colligata, ita merito status
vitiosorum, idest Infernus, potest dici civitas.  Item dicit
^quod per eam itur in aeternum dolorem~; nam in tali statu
aeternus est dolor.  Vel dicit de essentiali Inferno; unde
Isaias: ^vae qui dicitis malum, bonum, et bonum, malum; propterea
dilatavit Infernus animam~, idest poenam suam, ^et aperuit os
suum absque ullo termino.~  Sed quare punitur homo aeternaliter,
cum temporaliter peccaverit?  Respondetur: quia peccatum
formaliter est contra Deum qui aeternus est; ergo et poena.  Unde
Gregorius: ^nos peccamus in nostro aeterno, et Deus punit nos in
suo aeterno.~  Et Augustinus: ^ad perpetuam justitiam pertinent,
ut numquam careant tormento, qui numquam voluerunt carere
peccato.~  Item dicit qualiter ^Deus motu justitiae eum fecit
inter aeternas res~; nam ante eum creata sunt solum aeterna,
scilicet materia prima, quae dicitur ^ile~, et coeli et
substantiae separatae.  Item dicit quod ^dimittant omnem spem
intrantes.~  Idem ait Statius de dicta porta dicens: ^Taenariae
limen petit irremeabile portae.~  Et hoc ad litteralem sensum,
nisi provisione Dei aliud fieret, ut de anima Trajani. 
Allegorice vero, de statu vitioso non exitur de facili, nisi
virtuose ad dictum moralem Infernum descendatur, ut per Aeneam,
et nunc per auctorem nostrum.  Per quae verba auctor timendo,
Virgilius eum, ut Sibilla Aeneam, quae pro judicio rationis etiam
fingitur, confortavit dicens in simili introitu:

     ^Tuque invade viam, vaginaque eripe ferrum.~
     ^Nunc animis opus, Aenea, nunc pectore firmo.~

	|16-18.~  Nam homo cum ratione, virtuose scrutans
vitiosa, debet armari esse virtutis et fortitudine.  Dicendo
quomodo jam venit ad locum ubi videbit illos ^qui perdiderunt
bonum intellectus~, quod est ipse Deus, tamquam ultima beatitudo
et veritas.  Nam et Philosophus in 3.+o~ de anima ait: ^bonum
intellectus est ipsa beatitudo.~  Et Thomas de Aquino contra
gentiles ait: ^oportet ultimum finem universi esse bonum
intellectus, hoc autem est veritas.~  Oportet igitur veritatem
esse ultimum universi totius finem.  Ad quod Augustinus: ^si mali
possent, mallent in Inferno Deum videre, quam extra non videre.~

	|19-30.~  Ideo Virgilius auctori tropologice, idest
moraliter, loquitur, ut faciebat Aeneas Trojanis dubitantibus,
ipso Virgilio dicente: ^Spem vultu simulat, premit altum corde
dolorem~ etc.  Dicendo ^de tumultu dolorum diversorum quem
incoepit in auribus percipere,~ subaudi, in intellectu
speculativo circa talia, ^ad modum illius venti turbinis qui
arenam, circumvolvit.~  De quo dicit Isidorus: ^quare turbo est
quaedam revolutio ventorum, et volvitur in arena.~  Hoc est ad
figuram, quod in prima consideratione hujus mundi circa vitia,
incipit ejus mens ita percuti diversis doloribus, ut dicit.  Ad
quod ait psalmista: ^circumdederunt me dolores mortis, et
torrentes iniquitatum circumdederunt me.~  Et haec pro prima
parte.

	|31-69.~  Ad secundam dicit quod in principio hujus suae
poeticae considerationis occurrit illa gens, quae non potest
fingi inter bonos nec inter reos, ratione doli vel bonae
actionis, cum ab omnibus istis sint dissociati ratione suae
pusillanimitatis, culpae et miseriae, quae in istis vespis et
muscis figuratur; de quibus credo psalmistam dicere dum ait:
^deleantur de libro viventium, et cum justis non scribantur.~ 
Inter quos nominat fratrem Petrum de Murrono, ut credo, qui
dictus est Papa Coelestinus V.: qui possendo ita esse sanctus et
spiritualis in papatu sicut in eremo, papatui, qui est sedes
Christi, pusillanimiter renuntiavit, non advertens sanctum
Gregorium et sanctum Silvestrum in eo statu sanctitatem habuisse
et adquisivisse, et multos alios, ut Sixtus, Clemens, Cornelius,
Cyprianus etc.  Et ideo auctor merito de eis sic transitorie
loquitur.  Et haec pro ista secunda parte.

	|70-75.~  Ad tertiam et ultimam partem dicit quomodo
devenit cum Virgilio, idest cum philosophia rationali, speculando
ad primum fluxum et transcursum humanae vitae, ad vitia et
peccata.  Unde Leo Papa in Decretis ait: ^proclivis est cursus ad
voluptatem, et irritatrix natura vitiorum.~  Unde Claudianus:
^proclivior usus in pejora datur~ etc.  Qui incipit, ut dixit
supra, in ejus adolescentia et nostra.

	|76-78.~  Et hoc est Acheronte, primum flumen infernale,
et quodammodo caput aliorum fluminum infernalium, hoc est
concupiscentia, quae caput est aliorum vitiorum, Apostolo
dicente: ^concupiscentiam nesciebam.~  Quod exponit Augustinus:
^hoc enim elegit Apostolus generale, unde omnia mala oriuntur.~
Et dicitur ^Acheronte,~ idest ^sine gaudio.~

	|82-87.~  Per quod flumen fingit Charontem navitam
Palidaemonis filium ita agere: qui figuratur pro tempore.  Nam
dicitur ^Charon~ quasi ^Cronus~, idest tempus; nam tempus
quodammodo, in quantum sit in diabolico motu, ut nauta nos trahit
per hujusmodi concupiscentiam mundanam ut per flumen ad Infernum. 
Unde Seneca: ^corpora nostra labuntur fluminum more; nam quidquid
vides currit cum tempore.~  Et psalmista: ^vox Domini super aquas
multas.~  Dicit glosa: ^idest super Judaeos, qui in fluxu hujus
saeculi errant.~  Unde ad hanc figuram etiam ait Virgilius:

     ^Hinc via, Tartarei quae fert Acherontis ad undas:~
     ^Turbidus hic coeno vastaque voragine gurges~
     ^Aestuat, atque omnem Cocyto eructat arenam.~
     ^Portitor has horrendus aquas et flumina servat~
     ^Terribili squalore Charon, cui plurima mento~
     ^Canities inculta jacet: stant lumina flamma.~
     ^Jam senior: sed cruda Deo viridisque senectus.~
     ^Huc omnis turba ad ripas effusa ruebat~ etc.~

Per quae debet tibi patere modo allegoria, considerando
ebullitiones juvenilium actuum et eorum indigesta consilia, quasi
coenosa.  Item tempus, ut senex, propter ejus longitudinem.

	|111.~  Et |verberat eum remo,~ idest cum fallaci
affectione.

	|112-114.~  Et quia auctori videbatur offendere tempore
in se ipso attendendo circa talia, possendo intendere circa
virtuosa, ideo fingit Charontem, idest tempus, ita de suo
transitu condolere, faciendo comparationem naturalem ad tempus de
foliis autumni, quam etiam in simili facit Virgilius dicens: 

     ^Cum multa in silvis autumni tempore primo~ 
     ^Lapsa cadunt folia~ etc.

Dicendo quomodo illae animae undique concurrebant, affectantes
transire, ut idem Virgilius ait:

     ^Stabant orantes primi transmittere cursum,~
     ^Tendebantque manus ripae ulterioris amore.~
     ^Navita sed tristis~ etc. usque: ^inhumataque turba est.~

Et nota verbum ^inhumata~, quasi ad nondum mortuos loquatur
corporaliter.

	|133-134.~  In fine dicit concludendo, quod audito a
Charonte, idest a tempore, quod alia via est ei, non ibi, ipso
corpore ibi existens, quasi ut terra lacrymosa suspiravit, et
erubuit propria laudatione.  Ad quod Ovidius de Ponto ait:

     ^Excitat auditor studium, laudataque virtus~
     ^Crescit, et immensum gloria calcar habet.~
    
Et haec sufficiant.

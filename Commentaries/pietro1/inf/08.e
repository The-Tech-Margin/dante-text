	|Proemio.~  <Io dico, seguitando, che assai prima>. 
Dividitur hoc capitulum in duas partes.  In prima ponit quomodo
devenerunt ad dictam turrim, et quomodo per Phlegyam portati
fuerunt; et hoc usque ibi: <Non senza prima far grande  
aggirata>.  Ibi secunda, in qua dicit quomodo venerunt ad 
civitatem Ditis, viso supplicio iracundorum, accidiosorum, 
invidorum et superborum in dicta palude contentorum; et hoc 
usque in finem.

	|1-6.~  Ad primam, veniendo ad allegoriam istius turris
et alterius ei correspondentis, nunc advertens auctor dicturus de
vitio superbiae figurat ejus duas species in istis duabus
turribus.  Nam superbiarum alia est interior, alia exterior.
Interior est quando homo putat habere in se bonum quod non habet,
ex quo vult praeferri aliis.  Exterior est quando quis in suo
corpore, in divitiis, aedificiis, et in hujusmodi est superbus.
Modo prima turris figurat superbiam interiorem praedictam: ejus
duae flammae figurant duas ejus apparentias, scilicet apparentiam
intellectus et affectus.  Apparentia intellectus est cum quis
putat se habere bona sua a se, vel a Deo, pro meritis suis, vel
credit habere bonum quod non habet, vel cum sua opinione se aliis
praefert.  Unde Virgilius: ^Ex se pro meritis falso plus omnibus
inflat.~  Affectus vero apparentiae seu appetitus et propriae
excellentiae est, cum locum Domini apprehendere vult, quod solius
Dei est.  Nam homo non est subjectus homini nisi per peccatum. 
Unde Gregorius in Moralibus ait: ^non est data homini praelatio
ut dominetur hominibus, sed bestiis.~  Flamma vero unica alterius
turris, figurans superbiam extrinsecam, ponitur per arrogantiam,
seu praesumptionem, ut cum quis praesumit propter vires suas et
amicorum.  Unde Jeremias: ^maledictus homo qui confidit in
homine, et ponit carnem brachium suum.~  Et in figura turrium
praedictarum, hae duae species superbiae merito formantur propter
eminentiam superborum, ad cujus figuram etiam adducitur turris
Babel.  Unde fingit Phlegyas per talia eorum signa venisse.  Qui
Phlegyas pro motu diabolico universali ipsius superbiae fingitur:
quem Phlegyam poetae fingunt in Inferno, et super ejus caput
fingunt quemdam lapidem quasi semper casurum pendendo imminentem,
ut denotetur vita tyrannorum superborum et arrogantium.  Nam
dicunt eum Phlegyam valde fuisse superbum et arrogantem, et
dicunt quod ipse habuit quamdam filiam nomine Coronidem, quae cum
jacuisset cum Apolline, et ex eo genuisset Aesculapium, quem
Aesculapium Phlegyas motus superbia et indignatione occidit:
quare in Inferno inter superbos collocatus est.  Unde de dicto
Phlegya ait Virgilius:

     ^Districti pendent: sedet, aeternumque sedebit~
     ^Infelix Theseus, Phlegyasque miserrimus omnes~
     ^Admonet, et magna testatur voce per umbras:~
     ^Discite justitiam moniti, et non temnere Divos.~

	|61-63.~  Fingendo ibi inter superbos ad aliam partem
paludis invenire dominum Philippum Argenti de Adimaribus de
Florentia, hominem multum jam superbum et arrogantem, vocando
ipsum ^bizzarrum,~ idest ^bis errantem~ in dictis duabus
speciebus superbiae.  Dicendo ^quod multi se tenent vivendo in
mundo magnos reges~ etc.  Ad quod Jeremias ait: ^cadat superbus,
et non erit qui resuscitet eum, et pedibus conculcabitur corona
superbiae.~  Et Job: ^si ascenderit in coelum superbia ejus, et
caput ejus nubes tetigerit, quasi sterquilinium in fine
perdetur.~  Et psalmista: ^delebo eos ut pulverem terrae, et
quasi lutum platearum comminuam eos.~  Sub quibus in limo in ista
ultima parte Stygis fingit invidos cruciari per quamdam tacitam
relationem et vicissitudinem, ut in anteriori sub iracundis
accidiosos, ut minus peccantes {cf. ^Inf.~ 7.100-123}.  Ad quod
Salomon: ^putredo ossium invidia, et sicut ossa non apparent, sic
nec isti invidi.~  Et quod sic, ut dixi, vicissim haec quatuor
vitia in hac palude manifeste et occulte debeant puniri, sic
probatur.  Dicit Augustinus quod ^sicut virtus est amor
ordinatus, sic vitium amor inordinatus.~  Qui amor inordinatus
est triplex.  Primus amor noster inordinatus, si est nimius
parvorum bonorum, scilicet temporalium; et in hoc peccat
luxuriosus, gulosus et avarus, de quibus dictum est supra per se. 
Secundus noster amor inordinatus et vitiosus est, si sit nimis
parvus magnorum bonorum, scilicet gratiae; et in hoc peccat
accidiosus.  Et quia participat in tristitia cum iracundo, ideo
finguntur ibi vicissim puniri simul in Styge, quae dicitur
^tristitia~.  Tertius amor noster inordinatus et vitiosus est, si
sit amor mali, ut est superbia, invidia, et ira.  Nam superbus
amat alienum malum propter proprium bonum, et sic amat malum
proximi propter sui exaltationem.  In invido et iracundo est amor
solum alieni mali: differunt tamen in origine, nam invidia habet
ortum a propria malitia, scilicet a superbia.  Nam ideo invidus
vult malum proximi ne sibi parificetur, et sic bene congruit sub
superbia invidiam cruciari.  Ira vero habet ortum a malo proximi
solum, ut dicatur ira appetitus vindictae in alterum; et sic bene
intuendo haec quatuor vitia, superbia, invidia, ira et accidia,
fraternizzant, cum sint diabolica specialia connexa et
correlativa.  Nam cum superbia occupat nos, in nobis statim
invidia generatur; nam dum vani nominis potentiam appetimus,
invidemus ne alius illam habeat, et dum sic invidemus,
mansuetudinem amittimus et irascimur: unde ex tristitia invidiae
in tristitiam accidiae postea cadimus.  Modo satis patet ratio et
causa quare conclusive haec quatuor superdicta vitia, quae sub
incontinentia sunt, simul vicissim puniantur in hac palude, sed
ira et superbia manifeste, eo quod ea vitia in nobis sunt
apparentia; et sic invidia sub superbia tamquam ejus consocia.
Nam dicit Augustinus: ^suberbiae est comes invidia, nec fieri
potest quin superbus invideat.~  Item sub ira accidia punitur
tamquam consocia in tristitia, et sic simul concluduntur esse
naturaliter.  Ac etiam patet quare inter civitatem Ditis non
punitur incontinentia, sub qua sunt omnia superdicta vitia, sed
bestialitas et malitia, ut scribit auctor idem in X.+o~ capitulo
Inferni.  Et haec pro ista parte.

	|67-69.~  Ad secundam et ultimam partem dicit quomodo
venerunt ad civitatem Ditis, et quomodo vidit ejus meschitas,
idest ecclesias et templa, saracenico vocabulo loquendo; nam
ecclesiae christianae non possunt ibi dici, sed saracenae et
infideles, de quibus ait psalmista: ^odivi ecclesiam
malignantium, et cum impiis non sedebo~.  Nam ^Dites~
interpretatur ^civitas et locus peccati et culpae,~ licet et
Pluton rex Inferni, de quo supra dicit, interdum etiam dicatur
^Dis~; unde dicitur: ^nequitiam Ditis bene purgat regia Ditis.~

	|124-126.~  Dicendo quomodo fuit et redivit Virgilius non
contentus, dicendo quod jam aliis illi Daemones negaverunt
introitum nimis secretae portae; subaudias portam generalem
Inferni, de qua Virgilius: ^Noctes atque dies patet atri janua
Ditis~: scilicet Christo, dum venit anima ejus in Limbum, unde
dictum fuit: ^attollite portas, principes, vestras.~  Nam ponit
quod Daemones scientes adventum Christi conati sunt ei introitum
Inferni denegare.  Sed Christus complevit quod dictum erat de eo:
^qui contrivit portas aereas et vectes ferreos confregit.~ 
Dicendo quomodo jam quidam inde venit, in cujus figura et aliorum
sequentium dicetur in proximo capitulo sequenti.  Et haec pro
isto capitulo.

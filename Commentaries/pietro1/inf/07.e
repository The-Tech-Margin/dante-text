	|Proemio.~  <Pape Satan, pape Satan aleppe ec.>  Hoc
capitulum dividitur in tres partes.  In prima tractat de quarto
circulo et ejus supplicio; et hoc usque ibi: <Maestro, diss'io a
lui, or mi d@i anche ec.>  Ibi secunda, in qua tractat de
Fortuna; et hoc usque ibi: <Or discendiamo omai a maggior pieta
ec.>  Ibi tertia et ultima, in qua incipit tractare de quinto
circulo; et hoc usque in finem.

	|1-2.~  Ad primam igitur veniendo, et sequendo in hac sua
investigabili phantasia circa vitia, venit ad vitium avaritiae,
quae in hoc quarto circulo inferni punitur.  Et sicut in aliis
circulis finxit adesse et praeesse unum Daemonem repraesentantem
motum diabolicum ipsius vitii, ita fingit nunc se pro eo invenire
Plutonem, quem Poetae dicunt fuisse filium Saturni et Cybelis,
quae ponitur pro elemento terrae, et dicitur ^Dis~ seu ^Dites,~
eo quod divitiae in terra et ex terra nascuntur, et ab eis, seu
propter eas, per consequens avaritia.  Qui Pluton videndo
auctorem vivum in suo regno, hoc est non mortuum in suo vitio,
admirative exclamavit dicens: o Satan o Satan, caput et princeps
Daemonum, quid est hoc videre?  Nam ^papae~ interjectio est
admirantis: ^aleph~ vero prima litera est Hebraeorum, et incoepit
a Moyse secundum Isidorum, sicut Graecorum ^alpha~ et Latinorum
^a~.  Ideo dicimus Deum ^alpha~ et ^omega,~ ut in Apocalipsi,
idest principium et finis.

	|22-34.~  Dicendo quomodo ibi invenit avaros et prodigos
puniri simul propter concursum et correlationem quam habent
simul.  Et sic in hoc fallit argumentum a contrariis: si unum est
bonum, reliquum est malum, et e contrario, ut contrariorum eadem
sit disciplina; et hoc ideo quod utrumque istorum vitiorum
aequaliter separant se ab eodem medio, scilicet a temperantia et
liberalitate.  Dicendo quod volvunt saxa usque ad medium illius
circuli per oppositum; hoc est quod vadunt usque ad illud medium,
quod est virtus, ad liberalitatem, sed ibi passionantur, quia in
eodem medio ipsi avari et prodigi deliquerunt, idest non tenendo
illud.  Et figura hujus poenae satis patet intueuntibus labores
avarorum in adquirendo et retinendo et amittendo.  Unde dicunt
Canones: ^sicut hi qui per insanam mentem translati sunt, non jam
res ipsas sed passionis suae phantasias vident, ita mens avari
semel vinculis cupiditatis adstricta, semper aurum, semper
argentum videt, semperque redditus computat.~  Et Salomon in
Ecclesiaste: ^cuncti dies sui laboribus et aerumnis pleni sunt.~ 
Et Horatius ait de talibus:

     ^Impiger extremos curris mercator ad Indos,~
     ^Per mare pauperiem fugiens, per saxa, per ignes...~
     ^Vilius argentum est auro, virtutibus aurum.~

Ideo hanc eamdem poenam attribuunt Sisypho filio Aeoli regis
ventorum, qui avaritia et cupiditate hospites suos projecit in
turri; unde fingunt ipsum esse in Inferno et ibi volvere saxa.
Unde Seneca in tragoediis ait: ^cervice saxum grande Sisyphea
sedet.~  Et Virgilius etiam de talibus ait:

     ^Saxum ingens volvunt alii, radiisque rotarum~
     ^Districti pendent~ etc.

Comparando eorum percussiones illi brachio maris quod dividit
Calabriam a Sicilia, ubi perpetuo undae impulsae ab Euro
orientali, et ubi impulsae a ventis occidentalibus se invicem
percutiunt, juxta illud: ^dextrum, Scylla latus, laevum implicata
Charybdis~; improperando prodigi avaris quare teneant, et avari
prodigis quare projiciant.  Avari enim secundum Philosophum in
3.+o~ Ethicorum retinent non retinenda, et adquirunt non
adquirenda, ut lusores, usurarii et meretrices; prodigi autem
dant danda et non danda.  Unde Philosophus in 4.+o~ Ethicorum ait:
^prodigus autem in his peccat, neque enim delectatur in quibus
oportet, neque ut oportet, neque tristatur ut oportet.~  Et
Jeremias sic de talibus ait: ^sunt in populo meo impii
insidiatores quasi aucupes.~  Nam sicut non dicuntur liberales
aucupes escam in aves projiciendo, ita prodigi qui projiciunt,
dicti sunt aucupes.  Et sic merito simul cruciari debent,
inspecto eorum excessu a dicto medio liberalitatis.  Unde ait
Philosophus: ^virtus est medium duorum vitiorum seu duarum
malitiarum; hujus quidem secundum superfluitatem, hujus vero
secundum indigentiam.~  Nam, ut ait Seneca, nemo horum habet
pecuniam.  Et Philosophus: ^sicut extremi contendunt de media
regione, sic medii de extremis~.  Nam avarus dicit prodigum
largum, prodigus dicit largum avarum; et sic in medio peccant.

	|46-48.~  Fingendo ibi invenire infinitos clericos, quod
valde est horribile in eis, inspecto quare tonsi et cum clerica
sint, ut tangit ibi auctor.  Nam dicit Hieronymus in Decretis,
quod ^cleros~ graece, latine dicitur ^sors~: inde ^clerici,~
idest ^sorte electi~; omnes enim Deus in suos elegit.  Clerici
autem sunt reges, se et alios virtutibus regentes, et ita regnum
in Deo habent.  Et designatur per coronam capillorum; nam abrasio
capitis eorum est temporalium omnium depositio.  Unde vide et
qualiter abijciant temporalia, et quare auctor sic loquitur.  Et
hoc pro ista parte.

	|67-76.~  Ad secundam petit auctor a Virgilio quid sit
Fortuna.  Qui potuisset respondere prout philosophia Boetio.  ^Ad
rem me,~ inquit......  Nam talis materia est ut, una dubitatione
succisa, aliae innumerabiles, velut hydrae capita, succrescant. 
Sed tamen respondet subtiliter, ut in textu habetur.  Quare
advertas circa hunc subtilem passum ad quatuor.  Nam prius est
considerare ipsam divinam providentiam, quae secundum Boetium
^est illa ipsa divina ratio in summo omnium principe constituta,
quae cuncta disponit.~  Secundum est considerare fatum, quod est
^dispositio inhaerens rebus mobilibus, per quam providentia
divina suis quaequae nectit ordinibus, digerens quod providentia
amplectitur per tempora, dependens ab ipsa providentia.  Et sic
manifestum est immobilem simplicemque gerendarum rerum formam
esse providentiam: fatum vero eorum, quae divina simplicitas
disposuit gerenda, mobilem nexum atque ordinem temporalem.  Quo
fit ut omnia quae fato subsunt, providentiae quoque divinae
subjecta sint, cui etiam ipsum subjacet fatum~: licet Ovidius de
vetula dicat: ^Si fatum ponas, fatui quae fata sequuntur.~  Et
intentio manifestantium fatum fuit significare id quod futuris
necessitatem imponit.  Et hoc quia nesciebant solvere qualiter
liberum arbitrium cum divina providentia posset stare, eo quod
videtur necessitatem rebus imponere; sed libertas arbitrii et
providentia taliter sunt quod negari non possunt.  Tertio est
considerare fortunam, quae dicitur a ^fortuitis,~ quasi quamdam
dominam res humanas variis et fortuitis eventibus illudentem. 
Unde et Boetius coecum numen eam appellat, quia in quoslibet
incurrens, sine ullo examine meritorum ad bonos et ad malos
venit.  Et differt fatum a fortuna sic: fortuna versatur in his
quae a casu nobis fortuita veniunt, nulla palam existente causa
per se: fatum vero habet causam immobilem a Deo, ut stellis
appositam et statutam in singulis rebus mobilibus, et in quantum
est in istis rebus secundis, quorum ordo et dispositio fatum
dicitur.  Est ideo fatum mobile, sed immobile in quantum dependet
ab ipsa providentia divina, non tamen absolute sed
conditionaliter.  Quarto est considerare casum qui differt a
fortuna.  Nam fortuna tantum est in agentibus secundum
propositum, quibus inest bene contingere: unde neque inanimatum,
neque infans, neque brutum aliquid facit ad fortunam, cum non
habeat propositum.  Sed casus est in ipsis rebus non habentibus
propositum, ut equus casu venit ad domum, et salvatus est a
lupis; nam non venit propter ejus salutem, sed ut sumeret cibum,
et sic omnis fortuna est casus: sed non e contrario.  Sed quantum
ad intentionem auctoris nostri, qui sectatur Boetium, intelligit
dicendo de fortuna mixtim et de dicto fato in quantum est
executivus ordo providentiae divinae in istis inferioribus bonis,
quoad sua principia et naturam, sed quantum ad scire nostrum est
fortuna, idest ventura.  Et sic fortuna erit rerum temporalium
conditio secundum divinam dispositionem procedens.  Et
respondendo ei Virgilius dicit particulariter, quod ^Deus fecit
coelos et eis proposuit singulares motores.~  Unde psalmista:
^verbo Dei coeli firmati sunt, et spiritu oris ejus omnis virtus
eorum.~  Et Boetius in 4.+o~ de Consolatione: ^omnium generatio
rerum, cunctusque mutabilium naturarum progressus, et quidquid
aliquo modo movetur, causas, ordinem, formas ex divinae mentis
stabilitate sortitur.  Sicut enim artifex faciendae rei formam
mente percipiens, movet operis effectum, et quod simpliciter
praesentarieque prospexerat, per temporales ordines ducit, ita
Deus providentia quidem singulariter stabiliterque facienda
disponit: fato vero haec ipsa quae disposuit, multipliciter atque
temporaliter administrat.  Sive igitur famulantibus quibusdam
providentiae divinae spiritibus fatum exercetur, seu anima, seu
tota inserviente natura, seu coelestibus siderum motibus, seu
angelica virtute, seu Daemonum varia solertia, seu aliquibus
horum seu omnibus fatalis series texitur, illud certe manifestum
est immobilem simplicemque gerendarum formam rerum esse
providentiam; fatum vero eorum, quae divina simplicitas gerenda
disposuit, mobilem nexum atque ordinem temporalem.  Quo fit ut
omnia quae fato subsunt, providentia quoque subjecta sint, cui
ipsum etiam subjacet fatum.~  Et Seneca tragoedia secunda:

     ^Omne sub regno graviore regnum:~
     ^Nemo confidat nimium secundis,~
     ^Nemo desperet meliora lapsis.~

	|77-81.~  Et hoc est quod dicit auctor, quod Deus ^sicut
coelis, sic et splendoribus mundanis ordinavit quamdam ministram,
quae bona mundana permutaret temporaliter de gente in gentem~
etc. ^ultra nostram defensionem.~  Et est haec fortuna, quae
naturaliter mutabilis est; nam nunc exaltat, nunc deprimit,
merita non respiciens.  Unde Boetius: ^quae si nec ex arbitrio
retineri potest, et calamitosos fugiens facit, quid est aliud
fugax quam futurae quoddam calamitatis inditium?~  Et alibi:
^opes, honores et cetera talium, mei sunt juris, mecum veniunt,
me abeunte discedunt~ etc.  Et alibi: ^haec nostra vis est, hunc
continuum ludum ludimus.  Rotam volubili orbe versamus: summa
infimis et infima summis mutare gaudemus~ etc.  Ac juxta illud:
^Dominus pauperem facit et ditat, et humiliat et sublevat; ipsius
sunt cardines terrae, et posuit super eos orbem, idest rotam
fortunae.~  Et Boetius in 3.+o~ ^Rerum omnium orbem divina
providentia rotat.~  Et de hac Lucanus:

     ^Invida fatorum series, summisque negatum~
     ^Stare diu~ etc.

Et Claudianus:

     ^Summa rotae dum Crassus habet, tenet infima Codrus,~
     ^Tullius ascendit, descendit Magnus ad infra,~
     ^Sylla jacet, surgit Marius; sed cardine verso~
     ^Sylla redit, sed deprimitur Marius: sic cuncta vicissim~.

Et Juvenalis:

     ^Nullum numen abest, si sit prudentia, sed te~
     ^Nos facimus, Fortuna, Deam, coeloque locamus.~

Et Ovidius:

     ^Passibus ambiguis fortuna volubilis errat;~
     ^Et manet in nullo firma tenaxque loco.~

Et talia contingunt ^judicio ejus nobis occulto, ut anguis in
herba.~  Unde Augustinus in libro de fortuna ait: ^nos enim eas
causas, quae dicuntur fortuitae, unde et fortuna nomen accepit,
esse dicimus nullas, sed latentes eas quae tribuimus vel Dei veri
vel quorumlibet Spirituum voluntati.~  Et Virgilius: ^Nescia mens
hominum fati sortisque futurae.~  Et Lucius Apulejus ait: ^non
consilio prudenti, seu remedio sagaci, divinae providentiae
fatalis dispositio subverti potest.~

	|88-90.~  Dicendo, quod ejus |permutationes non habent
treguam,~ idest quietem: et quod |necessitas facit eam velocem,
ita quod cito et saepe succedit et venit ei qui sublevandus est
ab ea~; multi mirantur de hoc verbo, scilicet ^necessitate,~ et
non intelligentes calumniant textum.  Fatum, seu Fortuna, quadam
necessitate rotatur et volvitur, ut sol et alii planetae in suo
cursu, nostro libero arbitrio salvo manente, si volumus.  Nam
liberum est mihi non immisceri his quae fato penitus subsunt, ut
bonis terrenis; nam liberum est unicuique ingredi, vel non
ingredi mare, et si ingrediatur non poterit liberum arbitrium
exercere contra ventos, qui spirant secundum suam naturam.  Unde
Boetius: ^si ventis vela committeres, non quo voluntas peteret,
sed quo flatus impelleret promovereris.  Fortunae te regendum
dedisti, dominae moribus oportet obtemperes.  Tu vero......  
At omnium mortalium stolidissime, si manere incipit, sors esse
desistit.~  Et alibi: ^quod longius a prima mente discedit,
majoribus fati nexibus implicatur; ac tanto aliquid fato liberum
est, quanto illum rerum cardinem vicinius petit.  Quod si
supernae mentis haeserit firmitati, motu carens, fati
supergreditur quoque necessitatem.~  Et nota quod dicit
^necessitatem~; nam triplex materies hominum est, quia quidam
sunt totaliter adhaerentes Deo per affectum, ut in hac vita est
possibile, ut sunt religiosi et spirituales mundana abjicientes;
et isti liberiores sunt a fato, seu fortuna, quia de temporalibus
bonis non curant, et isti similantur modiolo rotae.

	|94-96.~  Quidam adhaerent Deo, sed non sic ut non ad
temporalia intendant, et isti magis sunt sub fato, et similantur
radiis rotarum.  Quidam vero adhaerent terrenis bonis, et isti
subduntur totaliter fato.  Et ista est rota quae volvitur semper
in terra, et a quocumque subsistente laeditur, et necesse habet
pati talem revolutionem.  Nam necesse habet se sic terrenis
immiscere; et hoc est quod dicit quod necessitas facit eam
velocem super talibus rebus terrenis; subaudi, non super nostris
voluntatibus et arbitrio.  Ad quod ait Aristoteles in libro de
bona fortuna: ^fortuna autem, et quae ad fortunam conveniunt,
velut utique contingit fiunt; sin autem Deo talia attribuimus,
pravum ipsum judicium faciemus, et non justum, quod est
inconveniens.~  Subtendo qualiter ^cruciatur tantum ab illis, qui
deberent eam laudare~; scilicet ab illis qui jam fuerunt in
prosperitate, nunc autem non; nam licet non nunc, tamen alias eis
subvenit.  Nam si talis est ejus natura, quare reprehenditur?
Nam, ut dicit Boetius, eadem ratione debet reprehendi coelum,
^cui licet proferre lucidos dies, eosdemque tenebrosis noctibus
condere~; item et mare, cui licet ^nunc strato aequore blandiri,
nunc procellis et fluctibus inhorrescere.  Nos igitur ad
constantiam,~ ait fortuna, ^nostris moribus alienam inexpleta
hominum cupiditas alligabit?  Quasi dicat, non.  Nam si nostra
essent quae amisisse querimur, nullo modo perdidissemus.  Nunc
fortunae retrahere manum libet; nam habuimus gratiam, velut usus
alienis, nec habemus jus querelae, tamquam prorsus nostra
perdidissemus~.  Nota reliqua in eadem Boetii prosa.  Et sic pro
ista parte.

	|97-99.~  Ad tertiam et ultimam partem auctor fingit cum
ista sua poetica et morali investigatione venire ad quintum
circulum Inferni, praemissa moralitate temporis solicitandi,
methaphorice loquendo quod omnis stella cadebat etc. idest elapsa
erat media nox; ut ait Virgilius in simili:

     ^Nox humida coelo~
     ^Praecipitat, suadentque cadentia sidera somnos.~

	|100-123.~  In principio cujus dicit se invenisse fontem
quemdam bullientem, et inde emanare flumen faciens Stygiam
paludem, in qua fingit puniri apparenter iracundos et superbos,
et non apparenter et occulte; idest in limo talis paludis fingit
puniri accidiosos et invidos in diversis partibus dictae paludis
[cf. ^Inf.~ 8.61-63].  Moraliter et allegorice iste fons
ebulliens est creatio tristitiae et irae, quae dicitur ebullitio
sanguinis circa cor, pariens deinde in se tristitiam, idest
Stygiam paludem, quae ^tristitia~ interpretatur.  Et quod fingit
in dicto fonte et flumine ab eo manante neminem puniri, sed solum
in palude ab eo facta, figurat duplicem esse iram, scilicet bonam
et malam.  Bona est quando quis irascitur vitio; de qua Salomon:
^melior est ira risu:~ nam interdum per tristitiam visus
corrigitur animus delinquentis.  Ira mala subdividitur, quia
quaedam est subita et sine deliberatione, et ut fluvius transit,
et veniale peccatum est, et non habet inferre poenam infernalem;
et pro hac ira figuratur iste fluvius nullum afficiens.  De hac
specie irae ait psalmista: ^irascimini et nolite peccare.~ 
Quaedam alia ira est cum deliberatione et perseveratione
tristitiae, et ecce Stygia palus puniens in se iracundos in sua
tristitia, accidiosos, invidos et superbos: et de ista ira
perseveratoria dicitur in Genesi 49.+o~ ^Maledictus furor eorum
quia pertinax, et indignatio eorum quia dura.~  Et quod dicit se
invenisse iracundos, in prima parte dictae Stygiae paludis, ita
se ad invicem percutientes, figurat naturam iracundorum, de
quibus Proverbiorum 26.+o~ ^Sicut carbones ad prunas et ligna ad
ignem, sic homo iracundus suscitat rixas;~ more canis alios
mordendo.  Sub quibus fingit in fundo et limo ut gravius
delinquentes puniri et tristari accidiosos: et quia tale vitium
est non apparens, scilicet accidiosorum, ideo fingit sic occulte
eos puniri.  Ad hanc figuram facit quod ait Jeremias 48.+o~
redarguens Moab dicens: ^quod requiescens accidiosus in faecibus
suis non transfusus de vase in vas~.  Et Ecclesiastes 22.+o~ ^In
lapide luteo lapidatus est piger.~  Et etiam psalmista in persona
accidiosorum ait: ^infixus sum in limo profundi~ etc.  Et alibi:
^eripe me, Domine, de luto ut non infigar.~

	|127-130.~  Fingendo se ita ambulando, idest
contemplando, venire ad quamdam turrim, ut dicit textus, de qua
dicam in sequenti capitulo.  Et haec sufficiant.

	|Proemio.~  <In su la estremit@a d'un'alta ripa>.  Hoc
capitulum dividitur in tres partes.  In prima ponit se devenisse
ad septimum circulum Inferni; et hoc usque ibi: <Ma dimmi: quei
della palude pingue>.  Ibi secunda, ubi movet unam quaestionem;
et hoc usque ibi: <Ancora un poco indietro ti rivolvi>.  Ibi
tertia, ubi movet aliam quaestionem; et hoc usque in finem.  Et
nota diligenter hoc Capitulum, quia quodammodo est glosa totius
hujus libri Inferni.

	|1-9.~  Ad primam igitur dicit quomodo venit ad septimum
circulum, et ante tamen quam de ipso narret, saepe suo dicto
stilo morali, fingit inter haereticos se invenire Anastasium
Papam secundum, natione romanum, sedentem tempore Theodorici
imperatoris, cujus Anastasii tempore multi clerici et laici
recesserunt a Fide, eo quod dictus Papa comunicasset Photino
haeretico et socio Achacii haeretici Thessalonicensis canonici.

	|10-12.~  Dicendo qualiter magnus foetor exibat de dicto
circulo, idest de statu malitiosorum et fraudulentorum; nam sicut
bona fama dicitur odor, Augustino dicente: ^fama bona odor
bonus~, sic et infamia talium per contrarium foetor debet dici.

	|22-24.~  Dicendo, ut in textu, quomodo et qualiter sit
tripartitus et generalis circulus, idest status malitiae, et
genus in duas species, scilicet violentiam et fraudem.

	|28-30.~  Item quomodo dictas species, scilicet violentia
et genus subalternum, dividitur in tres species, sicut
tripliciter potest committi, et ideo per tres circulos fingit
tales violentos puniri.

	|52-60.~  Item fraus eodem modo per novem circulos ab eo
distinguitur, sive bulgias, faciendo inter fraudes distinctionem;
nam quaedam est fraus fraudans solum officium naturae, quod est
inter hominum societatem, videlicet ut nemo locupletetur cum
alterius jactura.  Quaedam alia fraus est quae non solum dictum
officium corrumpit et vinculum humanae societatis, sed expressam
fidem et promissam frangit, ut satis patet litera.  Et haec pro
prima parte.

	|76-84.~  Ad secundam Virgilius solvit quare
incontinentes non ita puniuntur intra civitatem Ditis, ut
malitiosi, quod est eo quod minus peccant, alligando Philosophum
in Ethica dicentem: ^quare contra mores fugiendae sunt tres
species, incontinentia, malitia, et bestialitas, et contraria
eorum: incontinentiae continentia, malitae virtus, bestialitati
virtus super nos~.  Unde Homerus de Hectore dicebat non videri
filium hominis, sed Dei; et sic oppositus habitus bestialitatis
predictae erit virtus superexcellens, faciens hominem quasi Deum,
seu divinum.  Qui sic excellenter virtuosus homo rarus est ut et
bestialis.  Et ex hoc auctor locum talibus bestialibus non
distinxit nisi per Minotaurum, de quo infra dicam.  Bestiales
vero tales apud barbaros sunt, ut dicit Philosophus; illi maxime
qui rescindunt praegnantes et pueros comedunt, velut quosdam
silvestres circa Pontum carnes crudas hominum comedentes. 
Incontinentes vero sunt scientes se prave agere, sed propter
passionem non consistunt in ratione.  Inde subdit Aristoteles:
^et ideo aliud est genus incontinentiae, aliud malitiae.  Malitia
quidem latet, incontinentia non latet: igitur malitia
incontinentia non est: haec est praeter electionem: haec autem
secundum electionem est.~  Ubi ait commentator: ^incontinentia
est dispositio praeter rectam rationem; nam in malitia
contemplata ratio statim sequitur pronitatem sensualitatis ad
malum: in ipsa autem incontinentia ali quomodo refraenat, licet
non perseveret.~  Nam secundum quod dicit idem Philosophus: ^bona
actio hominis non est sine ratione practica vero et appetitu
rectu, et cum aliquid horum pervertitur, contingit quod aliquid
in moribus sit fugiendum.~  Nam si quidem sit perversitas ex
parte appetitus, ratione practica remanente, recte erit
incontinentia, quae est cum quis rectam extimationem habet de eo
quod est fiendum vel non, sed per appetitum in contrarium
trahitur; quae perversitas appetitus si in tantum invalescat ut
rationi dominetur, et ratio sequatur illud ad quod per appetitum
inclinatur, ut ad principium quoddam, extimans illud finem
optimum, et sic operatur ex electione perversa, talis actus et
dispositio dicitur malitia; unde malitiosus discernit et complet
quod incontinenti secus est, et si corrumpatur temperantia
humanarum affectionum, ut excedat terminos humanos, haec
perversitas dicitur bestialitas.  Si igitur incontinentia erit
perversitas ex parte appetitus, ratione practica remanente,
malitia perversitas appetitus et practicae rationis, bestialitas
vero perversitas appetitus practicae rationis et corruptio
temperantiae humanae affectionis.  Quare concluditur
incontinentiam puniri debere non in tam loco clauso et infimo, ut
malitia et bestialitas.

	|85-90.~  Subdendo quomodo violentia, quae una est de
duabus speciebus ipsius malitiae, tripliciter committitur, et
ideo tripartite punitur, ut dicitur in textu.  Circa quae
advertendum est quod triplex ordo in homine dicitur esse : unus
secundum comparationem et regulam rationis, sed prout omnis actus
et passiones nostrae debent secundum rationem mensurari et ejus
regula regulari.  Alius per comparationem ad rationem legis
divinae, per quam homo in omnibus dirigi debet.  Et si homo esset
naturaliter animal solitarium, hic duplex ordo sufficeret: sed
quia naturaliter est politicum et sociale, ut in primo
Politicorum dicitur per Aristotelem, ideo debet esse triplex
ordo, quo homo ordinetur ad alios homines.  Horum ordinum primus
continet secundum, et excedit ipsum: quaecumque enim continentur
sub ordine rationis ipsius Dei.  Sed quaedam continentur sub
ordine ipsius Dei, quae excedunt rationem humanam, sicut ea quae
sunt Fidei et quae debentur soli Deo: unde qui in talibus peccat,
dicitur in Deum peccare, sicut haeretici, blasphemi, et contra
naturam nitentes.  Item secundus ordo continet tertium, et
excedit eum; nam in omnibus, in quibus dirigimur ad proximum,
oportet nos dirigi secundum rationem rationis.  Sed in quibusdam
dirigimur secundum rationem solum, quantum ad nos, non quantum ad
proximum, in quo peccando dicitur homo in se peccare, sicut de se
ipsum occidente et prodigo dici potest.  Sed cum peccamus in his,
quae ad proximum ordinantur, dicimur peccare in proximum, ut in
derubando et offendendo et devastando eum et ejus bona.  Et haec
pro ista secunda parte.

	|94-96.~  Ad tertiam auctor quaerit quare et in quo
usura, quae dicitur alienae rei per usum rosura secundum
Isidorum, Deum offendit.

	|97-105.~  Qui respondet ut textus aperte demonstrat. 
Circa quae notandum est quod Philosophus in secundo Physicorum
dicit, quod ars imitatur naturam in quantum potest, scilicet
naturam quae a natura naturante, videlicet a Deo, descendit ut
filia a matre, et per consequens ars descendens ab ipsa natura
naturante, ut filia Dei, dici potest verisimiliter neptis Dei; et
sic dictam artem offendendo, per quamdam consequentiam et Deum
offendimus.  Quod autem foenerator dictam artem offendat et
destruat, patet quod, si non foeneraretur, artem exerceret
aliquam secundum suum ingenium.  Item non est artificiale quod
denarius faciat denarium, et per consequens non naturale, et sic
contra Deum; nam dicit Philosophus in primo Politicorum circa
hoc: ^sicut catus autem, idest partus, fit numisma ex numismate:
quare maxime praeter naturam ista pecuniarum adquisitio est.~  Et
in 4.+o~ Ethicorum ait: ^pecunia inventa est ad commutationes
faciendas, et ideo principalis et proprius usus pecuniae est ipsa
consumptio seu distractio secundum quod in commutatione expedit.~ 
Et propter hoc secundum se est illicitum pro usu pecuniae
mutuandae accipere pretium, ut Chrysostomus in Decretis ait:
^usurarius rem datam a Deo vendit, non comperatam, ut mercator.~ 
Postea foenerator rem suam recipit, tollens aliena cum suis,
mercator autem non recipit, sed repetit rem venditam.  Et differt
a locato, quia pecunia non disposita nisi ad emendum; nam mutuum
et commodatum debent esse gratuita, et si mutuum non est
gratuitum, est emptio, si pecunia accipitur; si res, est
permutatio.  Nec est idem in domo et equo locato, ut in pecunia
mutuata; nam in mutuo transfertur dominium, et statim periculum
est accipientis, et sic est inconveniens quod nomine ejus mutui
generetur.  Sed domus et equus locata non est statim in periculo
accipientis etc.  Et ideo usus pecuniae licite etiam potest
vendi, dummodo periculum sit vendentis.  Praeterea qui locat
agrum vel equum, usum dare videtur, et sic fructus et pecunia
licite accipitur.  Sic quidem videtur mutuare lucrum cum lucro:
ex pecunia vero reposita nullum usum capis.  Propterea ager,
domus, et equus inveterascunt, deficiunt et fatigantur, ergo etc. 
Et ideo in Testamento veteri ipsae usurae prohibentur, ut
Levitici XXV. ^Pecuniam tuam non dabis fratri tuo ad usuram, et
frugum superabundantiam non exiges.~  Et psalmista: ^Domine, quis
habitabit in tabernaculo tuo~ etc. ^Qui pecuniam suam non dedit
ad usuram, et munera super innocentem non accepit.~  Item in novo
Testamento Lucae 6.+o~ ^Date mutuum nihil inde sperantes.~  Item in
jure canonico et civili, cum jus civile hodie servet quatuor
consilia, in quibus usurae inhibitae sunt.

	|106-111.~  Et ad hoc, ut usura sit destructio naturae et
artis, allegat iste auctor illud verbum Dei dictum primo homini
in Genesi in principio: ^in sudore vultus tui vesceris pane tuo.~ 
Sed in actu usurario patet contrarium. 

	|112-114.~  Et subdit Virgilium suadere sibi
festinantiam; hoc est quod judicium rationis nos festinat
expedire talia contemplando.  Dicendo quod signum Piscium, quod
secundat signum Arietis, in quo sol tunc erat, jam videbatur in
Oriente, hoc est quod per unum signum solum distabat dies, et
currus, idest plaustrum septemtrionale, erat super Coro, idest
super meridie, unde spirat Corus ventus, idest corina.  Similibus
verbis ad idem suadet Sibilla Aeneae, Virgilio dicente:

     ^Ut tristes sine sole domos, loca turbida adires.~
     ^Hac vice sermonum roseis aurora quadrigis~
     ^Jam medium aethereo cursu trajecerat axem:~
     ^Et fors omne datum traherent per talia tempus;~
     ^Sed comes admonuit breviterque affata Sibilla est:~
     ^Nox ruit, Aenea~ etc.

Et haec sufficiant pro isto Capitulo.

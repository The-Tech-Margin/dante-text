	|Proemio.~  <Al tornar della mente che si chiuse>.  Hoc
capitulum dividitur in tres partes.  In prima tractat de tertio
circulo et ejus poena; et hoc usque ibi: <Elle giacean per terra
tutte quante>.  Ibi secunda, in qua loquitur cum quodam spiritu
damnato; et hoc usque ibi: <Perch'io dissi: maestro, esti
tormenti>.  Ibi tertia, in qua format quamdam quaestionem; et
hoc usque in finem.

	|7-12.~  Ad primam igitur, quia per se litera satis
patet, veniamus ad allegoriam.  Auctor noster cum saepe dicta
ista sua rationali investigatione viso de vitio luxuriae et de
ejus supplicio, procedit ad speculationem vitii gulae, fingendo
ibi tales gulosos sic jacere, et super eos pluere taliter.  Et
hoc quid aliud significat, nisi gravamen ciborum faciens nos in
diversis aegritudinibus jacere, et infirmare cum catarrhis et
rheumis ac aliis hujusmodi?  Ad quod forte ait psalmista: ^posui
tenebras in circuitu suo, latibulum suum crebras aquas~ etc.  Et
Chrysostomus: ^hi qui in deliciis ciborum et luxuria vitam
ducunt, resoluta quidem corpora et omni cera molliora
circumferunt: quibus ad cumulum malorum podagrae, tremor,
immatura senectus accedit, sensus graves et obtusi, et quodammodo
jam sepulti.~  Et Hieronymus: ^qui foetet, hoc est corpus
gulosi.~  Unde David: ^sepulcrum patens est guttur eorum.~  Dicit
glosa: ^homo qui gulosizat, vespere habet os foetidum, et in
sequenti mane ad modum sepulcri.~

	|13-15.~  Fingendo se ibi invenire Cerberum, dicendo
qualiter Virgilius eum pulvere quietavit.  Ad cujus figuram
veniamus.  Quidam dicunt quod Cerberus iste ponitur pro terra
universali, quae in tria capita dividitur, scilicet, Asiam,
Africam, et Europam, et ista sunt tria capita dicti Cerberi: quae
terra nostram carnem devorat sepultam.  Ad quod Lucanus ait:

     ^Cuncta sinu finemque sui sibi corpora debent,~
     ^Libera fortuna mors est, capit omnia tellus.~

Vel verius dic quod ponitur pro motu et vitio gulae diabolico
universali.  Et dicitur Cerberus, quia carnes devorans, et filius
Titani et Terrae dicitur fuisse.  Tria enim capita sunt tres
species talis motus et vitii.  Nam quidam sunt gulosi in
qualitate: contra quos est illud Solini: ^Caesar, etsi tantus
erat, pisciculos parvulos, panem secundum, comedebat, et caseum
bubalinum.~  Et Joel propheta: ^ululate qui bibitis vinum in
dulcedine, quoniam periit ab ore vestro.~  Et Bernardus:
^sufficit ut cibus comestibilis sit, non concupiscibilis~.  Et
Lucanus: ^Satis est populis fluviusque Ceresque~ etc.  Item
quidam sunt gulosi in quantitate, contra quos ait Boetius:
^paucis natura minimisque contenta est.~  Et Lucanus:

     ^Discite quam parvo liceat producere vitam,~
     ^Et quantum natura petat.~

Item quidam gulosizant continue, ut faciebant filii Heli
sacerdotis, de quibus in primo Regum habetur.  Et quia in istis
tribus actibus gulae peccabant dicti filii Heli, ideo scribitur
sub ista figura, quod trahebant carnes de lebete cum fuscinula
tridenti.  Contra quos gulosos in continuo Isidorus ait: ^tota
die epulas ruminant, quasi ad explendam gulam.~  Tales sunt
ruminantes ut animalia.

	|25-27.~  Et quod dicit quod Virgilius projecit in os
suum pulverem, figurat quod ratio in nobis quietat gulam cum
asperis cibis: ut fecit Daniel sumptis epulis regalibus, et
assumendo vilia legumina.  Ad quae omnia facit quod ait Virgilius
in 6.+o~ dicens:

     ^Cerberus haec ingens latratu regna trifauci~
     ^Personat, adverso recubans immanis in antro.~
     ^Cui vates horrere videns jam colla colubris,~
     ^Melle soporatam et medicatis frugibus offam~
     ^Objicit.  Ille fame rabida tria guttura pandens~ etc.

Per quae patet figura subtiliter intuentibus.  Et haec pro ista
prima parte.

	|58-61.~  Ad secundam fingit se invenire Ciaccum, cui
format tres quaestiones.  Primo, si scit ad quid ^venire debent
cives civitatis partitae,~ idest Florentiae, quae de Faesula
translata est, quia dum Faelusani victi essent a Romanis, et
venissent ad misericordiam, firmatum fuit ut ipsa civitas
Faesulana destrueretur, et de ejus gente pro medietate, idest de
Romanis, et forensibus pro alia medietate, formaretur civitas
Florentiae.  Et hoc est quod dicit ^partitam,~ scilicet de dictis
duabus diversis gentibus.

	|64-69.~  Cui respondet, quod post longam contentionem
pars silvystris, idest Guelfa, et pars Ghibellina venient ad
bellum, sed causam non dicit.  Et dicta pars silvestris sic
dicta, quia recusat parere ut animal silvestre domino suo,
scilicet principi romano, prout debet.  Unde Apostolus: ^servi
subditi estote omni humanae creaturae propter Deum, sive regi
tamquam praecellenti, sive ducibus tamquam a Deo missis~ etc.  Et
dicta pars silvestris ^vincet aliam et expellet cum magna
offensa; sed postea intra tres soles,~ idest annos, ista pars
silvestris ^cadet, et altera ascendet cum virtute talis~ planetae
et cursus coelestis, ^qui nunc est ad piaggiam,~ velut navis,
quae nondum est directa in cursu.

	|73.~  Secundo quaerit si ^aliquis iustus est ibi~ [62];
cui respondet: ^quod duo sunt justi~ in mundo principaliter,
scilicet, quibus genus humanum regitur, videlicet jus et mores,
ut ait Gratianus in principio Decretorum, ^qui ibi non audiuntur~
in effectu.  Vel sunt illa duo principalia jura, et neutrum
ipsorum auditur: primum, scilicet fas, quod est jus divinum et
naturale, per quod quisque jubetur alteri facere quod sibi vult
fieri, et prohibetur alteri inferre quod fieri sibi non vult. 
Unde Christus in Evangelio: ^quodcumque vultis faciant vobis
homines, et idem facite illis.~  Et hoc jus est illa dirictura,
de qua auctor iste dicit in illa cantilena: ^Tre donne intorno al
cor~ ec.  Item secundum justum est jus gentium, sive jus humanum,
quod vult jus suum unicuique tribuere, et neminem cum alterius
jactura locupletari.  Et istud jus quodammodo filius est
superioris juris et patris quodammodo legis, ut in dicta
cantilena dicitur.  Et ista duo justa, idest jura, ibi non
audiuntur in effectu, in usurpando unus alteri et odio habendo.
Et hoc propter illa tria ibi potissime regnantia, de quibus
sequitur.

	|74-75.~  Tertio quaerit causam ejus discordiae [62-63]:
cui respondet, quod est propter tria vitia, scilicet superbiam,
invidiam, et avaritiam ibi regnantia in cordibus talium civium.

	|93-95.~  Dicendo quod inde cecidit ille Ciaccus, non
surrecturus usque ad diem judicii, figura est, quod nemo ejus
Ciacchi nomen extollet, ita ut fecit iste auctor, usque ad diem
judicii, in quo iterum nominabitur cum alteris in sententia
definitiva illa horribili.  Et haec pro ista parte.

	|103-108.~  Ad tertiam et ultimam, petit an illae poenae
crescent post talem sententiam: cui respondet Virgilius per
verbum Aristotelis in libro de Anima dicentis, quod anima erit
tanto melior quanto melior extitit in corpore organato.  Ad quod
etiam ait Augustinus super Joannem: ^cum fiet resurrectio et
bonorum gaudia erunt, et tormenta majora.~  Et in Apocalipsi,
capitulo primo; ^justus justificetur adhuc, et qui in sordibus
est sordescat adhuc~.  Et hoc sufficiat.

	|Proemio.~  ^Vigesimi quarti cantus titulus talis est~:
^Incipit XXIIII' cantus prime cantice Comedie Dantis.~

	In isto XXIIII+o~ cantu et in sequenti autor tractat de
VIIM+a~ malabulgia, in qua ponit latrones quorum pena est quod
ipsi fures in serpentes, et ipsi serpentes in fures continue
transformantur.  Incipit autem ista VIIM+a~ malabulgia in isto
cantu, ibi: <Su per lo scoglio prendemo la via>, etc.  Finit in
fine sequentis cantus, ibi: <l'altr'era quel che tu, Gaville,
piagni>.

	In isto XXIIII+o~ cantu sunt V comparationes {*vv. 25-26;
50-51; 100-102; 106-108; 112-114*}, sex notabilia {*vv. 28-30;
31; 46-48; 52-54; 76-78; 133-135*}, et unum vaticinium {*vv.
143-150*}.

	|Deductio textus de vulgari in latinum.~

	Sexta malabulgia pertractata cum omnibus que continentur
in ipsa, ad septimam autor suum dirigit intellectum, in qua
peccatum latrocinii sub corruptione mirabili poetizat.  Nam ponit
ipsos latrones adeo ab humana natura continue alterari, quod in
corruptiones vipereas convertuntur.  Nam sicut naturaliter ex
putrefactione carnium humanarum nascuntur sepius animalia
venenosa, sicut serpentes et rane, quia dum caro humana
corrumpitur gignitur -- iuxta illud Ovidii {cf. ^Met.~ IV. 617 
ff.} -- inde serpens; sunt qui cum clauso putrefacta est spina 
medulla, mutari credant humanas in angue medullas; sic moraliter 
homo peccato latrocinii corrumpitur, et ex tali corruptione 
oritur venenum societatis humane.  Nullum enim est fere peccatum 
quod ita humanum dissolvat consortium vel corrumpat sicut est 
aliena furari.  Et ideo ponit latrones et fures, figuraliter 
poetando, in venenosa animalia, ut sunt serpentes, non immerito 
transformari.  Sed antequam ad ipsorum latronum transformationem 
deveniat, facit quoddam proemium satis magnum, cum in precedenti 
cantu continuando sic istum.  In illa, inquit, parte iuvenculi
anni in quo sol in signo aquarii temperat suos crines, et iam
noctes ad diei medium appropinquant, quando pruina super terram
sue albe sororis, scilicet nivis, ymaginem representat, sed
modicum durat suo calamo temperamen, rusticus pauper cui
necessaria deficiunt ad vivendum, surgit de domo, scilicet sine
lecto, aperit hostium et planitiem contemplatur.  Et videns
albescere totam terram percutit sibi coxam, et sic dolore
repletus revertitur intra domum, et hac et illac ambulans, sicut
egenus qui nescit quid faciat, lamentatur.  Post modicum vero ad
contemplandam terram iterato revertitur, et videns ipsius terre
faciem in tam modico tempore permutatam, spe rehabita sive
sumpta, accipit suum vinclum et ad pascua suas oviculas foras
mittit.  Ita fecit me expavescere magister quando vidi turbari
taliter suam frontem, sed tam cito mee egritudini adhibuit
medicinam.  Quia statim quod nos devenimus ad pontem fractum,
ipse dux meus ad me cum illa dulci facie se convertit cum qua ad
pedem montis primitus ipsum vidi.  Et post aliquod consilium
secum interius perscrutatum, brachia aperuit et ruinam primitus
sagaciter previdendo, me cepit.  Et quemadmodum ille qui aliquid
operatur vel extimat semper sibi providet de futuris, ita me
versus unius scopuli clivium elevando unum alium scopulum
attendebat dicens: <Illum postea scopulum apprehende, sed primo
proba si est talis quod te regat>.  Qualis autem et quam arduus
esset ille ascensus specificat cum adiungit: Non erat illa via
pro homine capa induto, quia nos vix ambo, ipse levis et ego
submotus ab ipso, de scopulo in scopulum scandere valebamus.  Et
si non esset quod ripa sive costa illius precincti plus quam
alterius brevis est, nescio de ipso, sed ego firmiter essem
victus.  Sed quia malebulgie, more vallium, versus portam
bassissimi putei tote pendent, quia una costa surgit et altera
declinat, vallis cuiuslibet situm portat. Sed nos nichilominus
finaliter devenimus in chacumen -- subaudi ripe -- super quod
cachumen superius ascendi non potest.

	Qualiter autem autor per illum ascensum fuerit fatigatus
declarat.  ^Quando ego>, inquit, ^superius fui, de pulmone erat
michi hanelitus ita munctus quod plus non poteram, immo in terram
statim quod illic applicui me proieci>.  Cui magister ait:
^Admodo convenit quod tu ita solicite ad laboriosa et ardua
exerceas te metipsum, quia sedendo in plumis vel iacendo sub
cultris non devenitur in famam -- subaudi bonam -- sine qua qui
suam vitam consumit, tale vestigium de se in terra relinquit,
quale fumus in aere et spuma in aqua dimittit.  Et ideo surge et
anxietatem que -- supple surgit a corpore-- animo vince; qui
quidem animus vincit omnia bella, si cum suo gravi corpore non
deicit se metipsum.  Longiorem enim scalam oportet ut salias.  Non
enim ab istis sufficit recessisse.  Si tu me intelligis, facias
quod tibi prosit>.  Tunc protinus de terra surrexi, ostendendo me
hanelitus fortioris quam forem esse munitum et dixi: ^Vade, quia
ego sum fortis et audax>.  Tunc super scopulum, idest pontem,
septime bulgie cepimus iter nostrum, qui quidem pons erat
scopulosus, artus et erectus, plus satis quam illa ripa per quam
de sexta bulgia fueramus egressi.  Ego autem, licet fortis multum
non essem, tamen loquendo ibam, ut debilis non viderer.  Unde
quia ego loquebar, propter quod fui auditus, exivit de illa fovea
septima, scilicet malabulgia, una vox inconveniens ad verba
formanda.  Nescio quis fuerit ille qui dixit: ^Supra dorsum arcus
utinam iam tu esses>; sed qui loquebatur moveri ad iracundiam
videbatur.  Ego eram ut viderem conditionem istius bulgie totus
inferius inclinatus, sed oculi usque ad fundum non poterant
vivaciter penetrare.  Qua propter dixi ad Virgilium: ^Magister,
facias quod de isto ponte protinus descendamus in illam scilicet
ripam que aliam bulgiam, octavam scilicet, circuncingit; quia
sicut hinc audio et non intelligo, ita inferius video et nichil
breviter apprehendo>.  Tunc Virgilius inquit: ^Nullam
responsionem aliam tibi reddo, nisi solummodo ipsum fieri; quia
petitionem honestam debet cum silentio opus sequi>.  Et statim
descendimus, ait autor, ab illo capite pontis ubi cum octava ripa
coniungitur ipse pons. Et postea fuit michi bulgia manifesta.

	Et hic incipit autor conditionem latronum et furum
pertractare dicens: ^Ego vidi istam septimam bulgiam in suo fundo
serpentum tam terribiliter constipatam et talis conditionis, quod
adhuc memoria sanguinem michi scipat sive dissipat.  Plus autem
non se iactet Libia cum sua harena, quia si illa producit ydras,
yaculos, pharias, centros et amphysibenas, non tamen tot pestes
nec tam pravas unquam cum tota Ethyopia demonstravit, nec cum
omni eo quod supra mare Rubrum est.  Inter istam vero crudam et
tristissimam copiam -- subaudi serpentum -- currebant gentes
attonite atque nude, sine spe aliqua inveniendi elytropiam vel
foramen.  Que quidem gentes manus habebant serpentibus retro
vinctas.  Et ut illud horribile vinculum indissolubile
demonstretur, dicit autor quod serpentes figebant per renes
illorum latronum caput et caudam, et ante pectus ipsorum erant
serpentum caude cum capitibus innodate.  Et ecce unus serpens
insiliit in unum et ipsum illa parte pupugit in qua collum cum
spatulis se coniungit.  Numquam autem O vel I tam cito per
aliquem scriptum fuit sicut ille -- subaudi punctus -- subito
fuit accensus et ustus, et totus in cinerem transformatus; et
postquam fuit in cinerem sic redactus, pulvis per se metipsam se
adunavit in unum, et illud idem quod prius fuerat subito est
reversus.  Et adducit hic autor metaphoram de fenice, sic dicens:
Istud idem per magnos sapientes de fenice similiter confitetur,
quod ipsa fenica vel fenix moritur et renascitur, quando scilicet
etatis sue anno quingentesimo appropinquat.  Herbam vero in vita
sua seu segetes nunquam gustat, sed solum thuris guttas sive
lacrimas, et amomi et nardus et mirra sunt sue (due) ultime
fascie vel honores.  Et qualis est ille qui cadit et nescit
quomodo per potentiam demonis qui eum ad terram trahit, vel per
aliam oppilationem que ligat hominem, qui quando surgit in
circuitu respicet et totus attonitus sive stupidus, propter
anxietatem quam habuit, suspirando se vertit, talis erat ille
peccator postquam de terra surrexit.  Et hic propter divinam
potentiam sic severam apostrophat ad nos autor: ^O potentia>,
inquit, ^Dei, quantum est severa, que tales ictus fulminat pro
vindicta>.  Virgilius autem, postquam vidit illum duabus vicibus
taliter transformari, interrogavit eum quisnam esset.  Ad quem
ille: ^Ego, admodum pluvie, modicum tempus est cecidi de Tuscia
in hanc gulam feram.  Vita bestialis michi placuit, non humana,
sicut mulo qui ego fui.  Sum Vannes Fuccii bestia, et Pistorium
fuit michi digna tana>.  Tunc autor suo duci: ^Dic> inquit ^illi
quod non fugiat, et interroga illum quenam culpa huc inferius eum
traxit, quia ego cognovi ipsum virum sanguinum et dolosum>.  Et
ille peccator hec intelligens se non finxit, sed erexit ad
autorem animum atque vultum et tristi verecundia se depinxit. 
Postea dixit ei: ^Plus doleo quod tu me in ista quam vides
miseria invenisti, quam quando fui de alia vita sublatus.  Ego
certe non possum negare id quod petis.  Inferius tantum missus
sum quia sacristie thesauri pulcherrimi latro fui; et impositum
aliis falso fuit.  Sed ut de ista tali visione non gaudeas, si
unquam extra ista loca fueris tenebrosa, aperi aures tuas mee
annuntiationi et audi: Pistorium enim de Nigris primitus
spoliatur, postea Florentia gentes renovat atque modos.  Qua
propter Mars extrahit vaporem de Valle Macre, qui est involutus
nubibus turbulentis, et cum tempestate impetuosa et acri super
campum Epycenum erit castrum taliter dimicatum.  Unde repente
nebula discindetur ita et taliter quod omnis Albus erit inde
letaliter vulneratus.  Et hec {^Br.~ hoc} ideo ut inde doleas
tibi dixi>.  Ideo ait in textu: ^Et dicto l'@o perch@e doler ti
debbia>.

	|1.  In quella parte del giovanett'anno.~  Sol, secundum
astrologos, uno anno peragit cursum suum.  Et incipit iste cursus
XI+o~ vel XII+o~ die mensis decembris, quo tempore dies incipiunt
crescere et noctes decrescere.  Illo itaque tempore, figuraliter
loquendo, annus nascitur et sic crescens <iuvenis> appellatur. 
Unde autor dicit: <In quella parte del giovanett'anno>, hoc est
quasi circa medium ianuarii, quo scilicet tempore iam habet annus
unum mensem, et tunc sol intrat signum Aquarii, sub quo Aquario
temperat, idest regit, crines; hoc est, dirigit cursum suum; et
quo etiam tempore iam incipiunt noctes adequari diebus, quia
tempus tendit ad martium, in quo fit equinoctium vernale, idest
dies et noctes equali horarum numero adequantur.  In isto itaque
tempore iuvenculi anni bruma [^sic~], sive pruina, sue sororis,
scilicet nivis, super terram ymaginem representat.  Accidit autem
isto tempore quod rusticus egenus et pauper, cui necessaria
deficiunt ad vivendum, tempestive consurgit ut ad pascendum
eiciat oves suas.  Sed videns albescere totam terram,
melancolicus intrat domum.  Modico vero tempore elapso iterum ad
contemplandam terram egreditur, et videns virtute solis pruinam
liquefactam, reddita sibi spe, oves deducit ad pascua. 
Exemplificat igitur autor et dicit quod, sicut tempore iuvenilis
anni, idest a medio ianuarii usque ad medium februarii vel circa,
bruma que terram albedine sua vestit contristat pauperem rusticum
et mendicum; sed postquam fuerit liquefacta ipsum subito
consolatur; sic suus magister et dux quando ostendit sibi faciem
conturbatam, ut habetur in precedenti cantu, ibi:

     Appresso 'l duca a gran passi sen g@i,
     turbat'un poco d'ira nel sembiante;

                        (^Inf.~ XXIII. 145-146)

ipsum subito contristavit.  Sed cum ad ruinam sexti pontis ex
illa parte qua ad bulgiam septimam pervenitur in silentio
pervenissent et ipsum autorem respexisset, statim de tristitia in
letitiam est mutatus.

	Quia vero de anno hic mentio facta est, ideo de eius
institutione aliqua utiliter videamus.  Annus enim quinqu[i]plex
est: scilicet lunaris, embolismalis, solaris, magnus, et
mundanus.  Annus lunaris constabat apud Romanos antiquitus ex X
lunaribus; unde annus ipsorum decem menses solummodo continebat. 
Romulus enim fundator urbis annum in X menses divisit.  Et hunc
numerum pluribus de causis elegit: Prima causa fuit quia
consideravit quod infans usque ad decem menses ad prodeundum de
matris utero aptus est.  Secunda causa fuit quod mulier vidua,
antequam secundo matrimonio coniungatur, totidem menses in
viduitate recluditur infra domum.  Tertia causa fuit quia per X
digitos numerare solemus, sive quia usque ad X numerando venitur,
et ultra X numerus non ascendit.  Et propter hunc numerum ipse
Romulus decies decem senatores elegit.  Primum autem mensem Marti
deo belli, cuius dicebatur filius, consecravit.  Secundum Veneri,
que mater ipsius Romuli fingitur a poetis.  Tertium senatoribus
et senibus, qui rem publicam consiliis gubernabant; unde <madius>
dictus est.  Quartum iuvenibus, qui armis rem publicam
defensabant.  Quintum vocavit <quintilem>, idest quintum.  Sextum
<sestilem>, idest sextum.  Septimum <septembrem>, idest septimus
a martio, idest ab imbre, quia multi imbres in martio esse
solent.  Octavum <octobrem>, idest octavum a martio.  Nonum
<novembrem>, idest nonum a martio.  Decimum vero <decembrem>,
idest decimum a martio.  Numma autem, qui Romulo successit in
regno, cognitor celestium, videns celum XII signis moveri, voluit
annum duodecim mensibus designari.  Unde addidit duos, ianuarium
scilicet, quem consecravit Iano, et februarium, quem consecravit
Februo.  Unde Ovidius in libro ^Fastorum,~ scribens ad Augustum
Cesarem ait:

     Tempora digereret cum conditor urbis, in anno
     Constituit menses quinque bis esse suo.
     Scilicet arma magis quam sydera, Romule, Noras,
     Curaque finitimos vincere maior erat.
     Est tamen et ratio, Cesar, que moverit illum:
     Erroremque suum quo tueatur, habet.
     Quod satis est, utero matris dum prodeat infans,
     Hoc anno statuit temporis esse satis.
     Per totidem menses a funere coniugis uxor
     Sustinet invidia [^sic~] {text has ^in vidua~} tristia signa domo.

                        {^Fast.~ I. 27-36}

Et infra:

     Ergo animi indociles et adhuc ratione carentes
     Mensibus egerunt lustra minora decem.
     Annus erat, decimum cum luna receperat orbem:
     Hic numerus magno tunc in honore fuit;
     Seu quia tot digiti, per quos numerare solemus,
     Seu quia bis quino femina mense parit,
     Seu quod adusque decem numero crescente venitur,
     Principium spatiis summitur, inde novis.
     Inde parens {text has ^patres~} centum denos secrevit in orbes
     Romulus, hastatos instituitque decem.

                        {^Fast.~ III. 119-128}

Redeo ad primum:

     Hec igitur vidit trabeata cura Quirini.
     Cum rudibus populis annus una iura {text has ^annua iura~} daret.
     Martis erat primus mensis, Venerisque secundus,
     Tertius a senibus, iuvenum de nomine quartus,
     Que sequitur, numero turba notata fuit.
     At Numma nec Ianum nec avitas preterit umbras,
     Mensibus antiquis preposuitque duos.

                        {^Fast.~ I. 37-39; 41-44}

	Et sic patet quomodo et qualiter annus a Romulo ordinatus
ex decem lunaribus consistebat.  Iudei vero componunt annum
lunarem ex duodecim lunationibus et quandoque ex XIII, qui
quidem annus tunc dicitur embolismalis.  Unde Ysidorus, VI libro
^Eth.~: Embolismus est annus qui XIII menses lunares, idest
CCCLXXXIIII dies habere monstratur {^Etym.~ VI. xvii. 22-23}.  Et 
sic patet de secundo anno qui dicitur embolismalis.  Annus solaris, 
secundum institutionem Numme, XII menses habet, ut dictum est, in 
quo spatio sol peragit cursum suum.  Et incipit atque finit iste 
cursus, ut superius dictum est, XI vel XII die mensis decembris.  
Et ista est potissima causa quare a frigoribus incipit novus annus.  
Nam ut temporis ratio demonstrabat, incipiendus erat novus annus a
vere, in quo omnia renovantur, et in quo mundus, secundum Romanam
Ecclesiam, factus est.  Unde in eodem libro ^Faustorum~ hanc movet
Iano Ovidius questionem, et inducit ipsum Ianum ad quesita dare
responsum.  Ovidius inquit Iano:

     <Dic, age, frigoribus quare novus incipit annus,
     Qui melius per ver incipiendus erat?
     Omnia tunc florent, tunc est nova temporis etas:
     Et nova de gravido palmite gemma tumet,
     Et modo formatis operitur frondibus arbor,
     Prodit et in summum seminis herba solum:
     Et tepidum volucres concentibus aera mulcent.
     Ludit et in pratis luxuriatque pecus.
     Tunc blandi soles, ignotaque prodit yrundo,
     Et luteum celsa sub trabe figit opus;
     Tunc patitur cultus ager et renovatur aratro.
     Hec anni novitas iure vocanda fuit>.
     Quesieram multis: non multis ille moratus
     Contulit in versus sic sua verba duos:

Responsio Iani:

     Bruma novi prima est, veterisque novissima solis
     Principium capiunt Phebus et annus idem.

                        {^Fast.~ I. 149-164}

Hoc est dicere quod bruma est finis veteris anni et principium
novi.  Ad cuius sententie evidentiam clariorem est sciendum quod
quando sol est in infimo suo descensu, ita quod descendere plus
non valet, tunc generantur brume sive pruine magne et durature,
quia propter elongationem solis dissolvi vel liquefieri vix
possunt.  Et tunc terra propter frigora sic intensa omnino
intractabilis est.  Unde Virgilius in ^Georgicis~:

     Usque sub extremum brume intractabilis axem.

                        {^Georg.~ I. 211 (text has ^imbrem~ for
                          ^axem~)}

	Cum vero sol incipit ascendere et terram calefacere,
generantur quidem brume propter frigus nocturnum.  Sed
appropinquante calore solis dissolvuntur et liquefiunt.  Unde
Lucanus in quarto:

     Non durature conspecto sole pruine.

                        {^Phars.~ IV. 53}

	Est itaque pruina finis veteris solis et anni, et est
principium novi solis et anni.  Et ista est causa quare non in
vere sed in hieme, secundum Romanos, incipit novus annus.  Igitur
annus solaris, secundum institutionem Numme Pompilii, XII menses
habet.  Et istum annum, scilicet solarem respectu anni lunaris,
vocat Virgilius magnum annum.  Nam primo libro ^Eneydorum,~ ubi
inducit Iovem quedam ventura de Ascanio Veneri revelare, ait:

     At puer Ascanius cui nunc cognomen Iulo
     Additur (Ilus erat, dum res stetit Ylia regno),
     Triginta magnos volvendis mensibus orbes.
     Imperio explebit, regnumque a sede Lavini
     Transfert, et longam multa vi muniet Albam.
     Hic iam ter centum totos regnabitur annos
     Gente sub Ectorea; donec regina sacerdos,
     Marte gravis geminam partu dabit Ylia prolem.
     Inde lupe fulve nutricis tegmine letus
     Romulus excipiet gentem, et Mavortia condet
     Menia, Romanosque suo de nomine dicet.
     His ergo nec metas rerum, nec tempora pono,
     Imperium sine fine dedi.

                        {^Aeneid~ I. 267-279}

	Istud totum dictum Virgilianum gratia illius sententie
posui, scilicet triginta magnos volvendis mensibus orbes, idest
annos quos vocat magnos respectu anni lunaris.  Et sic patet de
anno solari.  Magnus vero annus, secundum astrologos, completur
reversis omnibus planetis ad loca sue creationis, quod fit annis
non paucioribus quingentis triginta, ut ait magister in historiis
scolasticis {cf. Petrus Comestor, ^Historia Scholastica, Liber
Genesis~, 36, Add. 2 (^Pat. Lat.~, vol. 198, p. 1087)}.  Mundanus 
autem annus completur omnibus stellis ad prima loca reversis,
quod fiet demum post triginta sex milia annorum, ut ait idem
magister.  Viso itaque de quinqu[i]plici anno, ad annum solarem,
qui est modo nostra materia, redeamus.  Annus enim solaris habet
XII menses, cuius principium a frigoribus incoatur, illo
scilicet tempore quo sol incipit supra nostrum orizonta elevari
in principio Capricornii, quod quidem fit XVIII+o~ die
decembris; cum autem sub Aquario ipse sol temperet {^Br.~
temperat} crines suos, quod quidem signum intrat decimo septimo
die ianuarii, quo etiam tempore bruma dissolubilis generatur, et
quo tempore noctes ad dierum adequationem accedunt; quod fit
XVIII martii.  Tunc annus iuvenilis sive iuvenculus appellatur;
vel quia modicum tempus habet, vel quia illo tempore terra
virtute solis incipit renovari; quia viole tunc apparent, et
alia terre nascentia incipiunt etiam pullulare.  Ideo ait: <In
quella parte del giovanett'anno>.  Et dicitur annus ab ^an~ quod
est <circum>, quia quasi circulus vel anulus in se redit et
renovatur.  Unde apud Egyptios ante licteras inventas per pictum
serpentem caudam suam mordentem et in se recurvantem indicabatur.

	|2.  che 'l sole i crin sotto l'Aquario tempra.~  Sol,
secundum poetas, habet currum et equos, ut habetur supra in
ystoria Phetontis, cantu XVII {*v. 107*}, quem quidem currum et equos motu
suo per XII signa temperat atque regit.  Quia in uno quolibet
signo, idest sub quolibet signo, nam ^in~ ponitur pro ^sub,~ ut
habetur in spera, stat per spatium unius mensis.  Nam circa
medium decembris intrat unum signum celeste, quod dicitur
Capricornus; et tunc est solstitium hiemale.  Sunt autem duo
solstitia, scilicet hyemale et extivale.  Et dicitur solstitium
quasi ^solis statio,~ quia tunc sole stante crescunt dies vel
noctes, ut ait beatus Ysidorus V+o~ libro ^Eth.~ {^Etym.~ V.
xxxiv. 1}: Et currit sol sub isto signo Capricornii usque ad
decimum septimum ianuarii, et tunc intrat signum Aquarii. 
Completo vero uno mense, intrat signum Piscium; deinde Arietem,
et tunc fit equinoctium vernale; deinde Taurum: deinde Geminos;
deinde Cancrum, et tunc fit solstitium extivale; deinde Leonem;
deinde Virginem; deinde Libram, et tunc fit equinoctium
autunnale; deinde Scorpionem; deinde Sagittarium.  Et de istis
XII signis sub quibus uno anno sol peragrat cursum suum dantur
versus:

     Sunt Aries, Taurus, Gemini, Cancer, Leo, Virgo,
     Libraque, Scorpius, Architenens, Amphora, Pisces.

	De signis autem solstitiorum et equinoctiorum dantur
etiam alii duo versus:

     Hec duo solstitia faciunt Cancer Capricornus,
     Sed noctes equant Aries et Libra diebus.

	|3.  Et gi@a le notti al mezzo d@i sen vanno,~ idest, circa
medium martii, quo scilicet tempore noctes et dies pariter
adequantur, quia tunc temporis est equinoctium vernale.  Duo enim
sunt in anno equinoctia, scilicet, vernale et autunnale. 
Equinoctium vernale est in principio Arietis, circa medium
martii; equinoctium vero autunnale est in principio Libre, circa
medium septembris.  Istis enim duobus temporibus dies cum
noctibus pares sunt.  Et appellatur illud tempus equinoctium eo
quod tunc dies et nox horarum spatio equali consistunt, ut ait
beatus Ysidorus, V libro ^Eth.~ {^Etym.~ V. xxxiv. 1}.  In libro
etiam spere appellatur equator diei et noctis, quia adequat diem
artificialem nocti.  Vult itaque dicere autor quod ab illo
tempore quo sol intrat signum Aquarii usque ad martium sol
<iuvenculus> appellatur, et illo tempore bruma sive pruina brevis
et dissolubilis generatur.

	|4-6.~  Est autem bruma sive pruina vapor humidus
congelatus, ut dicit Aristotiles, sive impressio generata ex
vapore frigido et humido congregato in corpus nubis in medio
interstitio aeris congelato, quidem per frigiditatem loci et
temporis, in quibus non est aliqua pars caliditatis, ut dicit
idem Aristotiles.  Unde pruine accidit durities ex frigore {^Br.~
frigiditate} loci et temporis; in quo scilicet loco et tempore
generatur, quia frigus partes vaporis aggregat et contrahit, et
sic pruine substantiam duram reddit.  Ex nimia vero frigiditate
albescit, et herbas et flores super quas cadit marcidos efficit
et exurit.  Admodicum autem solis radium evanescit et in rorem
redit, quia pruina nil aliud est quam ros congelatus, ut ait
Beda.  Nam ros descendens ad terram frigiditate noctis spetiem
albam, duram et frigidam recipit, et sic in pruine substantiam
superficialiter se convertit, ut asserit idem Beda.

	|7-17.~  Hic adducit autor unam pulcherrimam
similitudinem vel figuram, que talis est: Illo nanque tempore quo
magne pruine fiunt, inter signum Aquarii scilicet et Arietem, hoc
est inter medium ianuarii et medium martii, pauper rusticus seu
pastor, videns terram albescere propter brumam, et suas oviculas
ducere ad pascua iam non valens, dolore plenus hac et illac per
domum discurrens percutit sibi ancam.  Sed post modicum, rediens
et videns virtute solis brumam liquefactam sive destructam, spe
sibi reddita confortatur.  Simili modo timuit ipse autor quando
vidit sui magistri frontem, ut habetur superius, conturbari,
ymaginans atque credens ipsum in mente propter signa frontis esse
turbatum.  Nam facies hominis seu frons habet representare animi
passiones.  Quod autem turbationem in fronte monstraverit,
habetur in precedenti cantu, ibi:

     Appresso 'l duca a gran passi sen g@i,
     turbat'un poco d'ira nel sembiante;

                        (^Inf.~ XXIII. 145-146)

	|18-21.~  Sed postquam ad ruinam sexti pontis devenerunt,
Virgilius cum facie iocunda se convertit ad ipsum.  Unde
sequitur:

     et cos@i tosto al mal giunse lo 'mpiastro;
     ch$e, come noi venimo al guasto ponte,
     lo duca a me si volse con quel pillio
     dolce ch'i' vidi prima a pi@e del monte.

Sicut patet superius, primo cantu, ibi:

     Mentre ch'i' ruinava in basso loco,
     dinanzi a li occhi mi fu oferto
     che [^sic~] per lungo silentio parea fioco.

                        (^Inf.~ I. 61-63)

	|22-24.~  Cum ad ruinam sexti pontis Virgilius
devenisset, brachia sua ut Dantem acciperet mox expandit, prius
tamen ruinam attendens intra se consilio habito vel electo, quia
nichil sine consilio est agendum, quid ipsum agere oporteret; et
sic deliberato consilio cepit eum.  Unde sequitur: |et diedemi di
piglio.~  

	|25-33.~  Et ponit hic autor unam comparationem in qua
mentis oculo videre possimus, qualiter et quo modo ipsum
Virgilius elevavit ad summa.  

	Comparatio talis est: Homo dum aliquid manibus operatur
semper cum mente extimat non solum id quod agit, sed etiam quid
agendum, ut partes sibi correspondeant alternatim; sicut exemplum
possumus accipere in pulsatione alicuius musici instrumenti.  Cum
enim quis pulsat aliquam citharam sive liram, manibus exterius
operatur et mente interius non solum id quod agit, sed etiam id
quod agendum et quod sequitur solicite meditatur.  Nam ut
manifeste videmus, cum manu dextera arcu vel penna cordas
resonare facit, et cum sinistra sonum identidem moderatur.  Mente
vero attente previdet sive estimat non solum quid agit, sed etiam
quid agendum.  Simili modo Virgilius, dum vidit illam ruinam
arduam et difficilem ad ascensum, considerans quod esset onerosa
autori, ipsum brachiis elevavit et in mente considerabat quomodo
et qualiter per ruinam illam ipsum posset levius et agilius
sullevare.  Quod autem illa via per quam Virgilius impellebat
autorem fuerit valde difficilis ad ascensum, apparet ex eo quod
sequitur: <Non era via da vestito di cappa>.  Quicumque enim per
malam maxime viam vadit, si pannos habent longos et clausos sicut
sunt cape que totum hominem capiunt sive ligant -- ideo dicitur
|capa~, a ^capiendo~ -- ire vel ascendere non valebit.  Ideo
sequitur: |che noi,~ idest Virgilius et ego, |a pena,~ idest
fere, |ei lieve et io sospinto,~ idest ipse levis, quia sine
corpore, et ego impulsus ab eo -- |potavam su montar di chiappa
in chiappa,~ idest poteramus ascendere de scopulo in scopulum. 
Est enim |chiappa~ ianuensium ydioma, qui erectos lapides et
acutos, qui sunt in eorum marinis montibus sive ripariis, vocant
chiappas.

	^PRIMA COMPARATIO.~  Ista comparatio {*vv. 25-26*} est
superius declarata.

	^PRIMUM NOTABILE.~  In hoc notabili {*28-30*} moraliter
admonemur quod nullam rem, et spetialiter arduam et difficilem,
aggrediamur sive incipiamus nisi prius tentemus si est talis in
opere quod nos regat; idest quod cum ipsa possimus usque ad finem
laudabilem pervenire.  Nam melius est non incipere, quam a bono
opere resilire.  Unde Dominus in Evangelio ait: Nemo mittens
manum ad aratrum et aspiciens retro aptus est regno Dei {^Lucas~
9.62}.

	|Non era via da vestito di cappa.~  ^SECUNDUM NOTABILE.~ 
Istud notabile dupliciter potest exponi, scilicet naturaliter et
moraliter.  Naturaliter sic: Nullus homo, aliquo onere seu
ostaculo impeditus, potest viam vel opus perficere quod intendit. 
Moraliter vero non potest homo ascendere ad virtutem, que,
secundum Tullium, est circa arduum et difficile, peccatorum
honere pregravatus.  Unde beatus Apostolus: Deponentes omne
pondus et circumstans nos peccatum curramus {^Ep. beati Paoli ad
Hebraeos~ 12.1 (^adapted~)}.

	|34-36.~  Declarat hic autor cum suo laborioso ascensu
situm etiam bulgiarum.  Dixit enim supra, cantu XVIII, quod
quelibet bulgia habet in circuitu unam ripam, et sicut quelibet
ripa circundat bulgiam suam, ita quelibet bulgia circundat ripam
aliam subsequentem, ibi:

     Quale, dove per guardia de le mura
     pi@u et pi@u fossi cingon li castelli, etc.

                        (^Inf.~ XVIII. 10-11)

	|37-42.~  His autem dicit quod cum quelibet bulgia sit in
medio duarum riparum, semper secunda ripa ymior sive bassior est
quam prima; et hoc quia omnes bulgie tendunt ad yma. 

	|43-45.~  Narrato et designato suo laborioso ascensu quem
per ruinam sexti pontis de sexta bulgia exiverunt, dicit autor
quod ad summum illorum scopulorum non sine magna anxietate
finaliter devenerunt. 

	|46-51.~  Hic ponit Virgilius talem comparationem sive
similitudinem talem: Equus enim, cum primo est indomitus et
lascivus, vocatur <pullus> sive <pultro>.  Cum autem est domitus
et laboribus assuetus, <pullus> seu <pultro> ulterius non
vocatur.  Et istud vulgo dicitur ^spoltrato,~ quod in latino
sonat de pullo sive pultrone exire et equus {^Br.~ equum} effici. 
Simili modo homo primum est puer sive adolescens; postea iuvenis
seu vir.  Hoc est quod primo operatur opera scilicet puerilia,
postea vero virilia.  Moraliter autem hucusque Dantes in sua
poesia quodammodo fuit pullus, quia levia et agilia respectu
illorum que sequuntur superius pertractavit, admodo vero ardua
et difficilia prosequitur in processu.  Nam in ista septima
bulgia pertractare intendit de transformationibus, quomodo
scilicet latrones in serpentes et serpentes in latrones poesia
subtilissima et admirabili transformantur.  Vult itaque sibi
Virgilius dicere: Admodo te oportet levia relinquere et versus
ardua, sicut sunt ea de quibus tractaturus es, dirigere gressus
tuos.  Ut sic in eo illud verbum beati Pauli videatur impletum:
Cum essem parvulus loquebar ut parvulus sapiebam ut parvulus. 
Cum autem factus sum vir, evacuavi que erant parvuli {I ^Ad
Corint.~ 13. 11}.  Ideo sequitur: ^che seggendo in piuma,~ idest
in otio, ^in fama non si viene.~  Re vera enim, quia multi sunt
qui ad Epycureorum sectam sectantur, et non nisi delectabilia et
carni suavia adipisci conantur, idcirco virtutes que hominem
mortuum vivere faciunt derelinquunt in otio marcescentes; quibus
mortuis, talia post mortem vestigia de se linquunt, qualia spuma
in aqua et fumus in aere derelinquunt.

	|46-48.~  ^TERTIUM NOTABILE.~  Lictera plana est, et
nichilominus superius explanata.

	|50-51.~  ^SECUNDA COMPARATIO.~  Ista comparatio est
superius declarata {*?*}.

	|52-54.  Et per@o leva su: vinci l'ambascia,~ idest
anxietatem, |con l'animo che vince ogni battaglia, / se col suo
grave corpo non s'accascia,~ idest non deicit semetipsum.  Quia
enim omnis nostra vis, sive omne nostrum posse, in animo et
corpore situm est, ut per Salustium superius est ostensum.  Animi
animoso imperio, quo Deo similes sumus, vires corporeas quas cum
bestiis participamus gubernare debemus; et talis gubernatio sive
ordinatus processus regiminis facit hominem in omnibus
triumphaliter triumphare.  Si vero corporis imperio et animi
servitio utimur, ita quod caro dominetur et anima ancilletur,
tunc in infimum et vilissimum statum labitur ipsa hominis
nobilissima creatura, et tunc non fit iudicium de ea sicut de
homine, sed sicut de brutissimo animali.  Unde Psalmista: Homo,
cum in honore esset, non intellexit {^Psalm.~ 48 (49).13 and 48
(49).21}.  Idest homo cum secundum animam similis esset Deo et
corpori dominari deberet, quia omnia subiecit pedibus eius quando
corporis non servitio sed imperio usus est -- non intellexit,
idest perdidit intellectum, quo preeminet omnibus creaturis. 
Ideo sequitur: Comparatus est iumentis insipientibus et similis
factus est illis {^Psalm.~ 48.13}.  Et per hunc modum Plato et
Ovidius posuerant transformationes animarum, non quod una anima
in aliud corpus realiter transformetur, sed per diversa peccata
que committit diversis animalibus similatur.  Unde Boetius,
quarto libro ^De Consolatione~: <Evenit... ut quem transformatum
vitiis videas, hominem extimare non possis> {^De Cons.~ IV. iii.
55}.

	^QUARTUM NOTABILE.~  Antiqui philosophi hanc differentiam
inter corpus et animam posuerunt quod corpus similarunt equo,
animam vero aurige; et est auriga ille qui ducit equum atque
gubernat; ut quemadmodum auriga dominatur equo, ita anima debet
suo corpori dominari.  Unde beatus Ieronimus, ^Contra Iovinianum~
libro secundo: <Sensus vero corporum quasi equi sunt, sine
ratione currentes, anima vero in aurige modum retinet frena
currentia.  Et quomodo equi absque rectore precipites ruunt, ita
corpus sine ratione et imperio anime in suum fertur interitum>
{^Adversus Iovinianum~ II. 339}.  Alia quoque comparatio anime et
corporis secundum eundem doctorem a philosophis ponitur: corpus
videlicet puerum, animam pedagogum esse dixerunt.  Unde
Salustius: Anime imperio corporis servitio magis utimur {Sallust,
^De Coniuratione Catilinae~ I. 2}.  Ex premissis itaque patet
quod anima debet regere corpus et sibi dominari.  Corpus vero
debet anime in omnibus famulari, et quia continua pugna est inter
ipsos, quia caro concupiscit adversus spiritum et spiritus
adversus carnem, ut ait Philosophus, ideo animus, idest voluntas,
que vinci non potest nisi ipsa deiecerit semetipsam, omnia bella
vincit.  Ideo ait autor:

                leva s@u, vinci l'ambascia
     con l'animo che vince ogni battallia,
     se col su' grave corpo non s'accascia.

	Que autem differentia sit inter animam et animum ponit
Ysidorus dicens: <Anima dum vivificat corpus est anima; dum vult,
est animus; dum sapit est mens; dum recte iudicat ratio est>
{^Etym.~ XI. i. 13}.

	|55.  Pi@u lunga scala conven che si saglia.~  Vere longam
scalam dixit autorem Virgilius ascensurum, quia tractaturus erat
de monte Purgatorii, ubi sunt altissime scale usque ad lune
globum pertingentes.  Quibus omnibus superatis, ascensurus erat
per omnes speras et celos usque ad illum qui ex nichilo omnia
produxit in esse.

	|56-60.  non basta da costoro esser partito.~  Moraliter
sic intelligi debet: non enim sufficit ad salutem mala non
facere, nisi homo quantum potest operetur et bonum.  Et ideo
Psalmista, postquam dixit <declina a malo> subiunxit <et fac
bonum>.  Et beatus Ieronimus, in epistula ad rusticum monacum:
Nisi, inquit, oderimus malum, bonum amare non possumus {^Pat.
Lat.~ vol. 22, Hieronimus vol. I, pp. 1039-1040 (^adapted~)}. 
Ideo notanter adiungit in textu: <Se tu m'intendi, or fa' s@i che
ti vallia>.  Ille enim tunc bene intelligit id quod audit, quando
illud operibus satagit adimplere.  In cuius figura mox ait autor:

     Leva' mi allor, mostrandomi fornito
     mellio di lena,

idest anelitu, qui quando est fortis, est animal vigorosum;
quando vero debilis, invigorosum {^Br.~ adds ^est~}.  

	|61-66.~  Lictera plana est.

	|67-69.  Non so che disse, ancor che sovra'l dosso,~
idest cacumen pontis, |che varca quivi.~  Quasi dicat: Utinam tu
-- loquebatur autem quedam anima versus Dantem, quem loqui audio,
et ad loquelam cognosco -- istum pontem iam preterisses et esses
super alium pontem, ne me agnoscere posses.

	|70-78.  Io era volto in gi@u.~  Lictera plana est, usque
ibi: |si dee seguir con l'opera tacendo.~

	^QUINTUM NOTABILE.~  Hic {*vv. 76-78*} admonemur quod
iusta et honesta petitio, statim quod porrigitur, debet protinus
exaudiri.  Idcirco, ut petitio citius exaudiatur, admonet nos
poeta dicens:

     Pete quod est iustum, vel quod videatur honestum;
     Nam stultum est petere quod possit iure negari.

	|79-90.~  Hic incipit autor de septima bulgia
pertractare, et dicit quod vidit in ea tantam multitudinem
serpentum quod tres partes mundi que serpentibus plene esse
dicuntur, scilicet Libia, Ethyopia, et desertum quod supra mare
Rubrum est, tantam multitudinem noxiorum animalium non producunt. 
Sed antequam ad ipsa animalia veniamus, de istis tribus partibus
mundi, scilicet Libia, Ethyopia, et deserto maris Rubri, quia a
remotis sunt, aliqua videamus.  Libia est una ex tribus partibus
orbis que alio nomine Affrica nuncupatur.  Nam mundus in tres
partes dividitur ab antiquis, scilicet in Asiam, Libiam, et
Europam.  Que quidem nomina a tribus mulieribus processerunt:
Asia enim, ut XIIIIM+ libro ^Eth.~ {^Etym.~ XIV. iii. 2} scribit
Ysidorus, ex nomine cuiusdam mulieris est appellata, que apud
antiquos imperium tenuit orientis.  Europa vero ab una alia
muliere, que fuit filia Agenoris et soror Cadmi, vocabulum est
sortita, de qua Ysidorus, libro {^Etym.~ XIV. iv. 2} ut supra:
Europa fuit filia Agenoris regis, quam Iupiter ab Affrica raptam
Cretam advexit, et partem tertiam orbis ex eius nomine
appellavit.  Iste autem Agenor fuit filius Libie, ex qua et
Libia, idest Affrica, fertur cognominata.  Unde apparet quod
prius Libia accepit nomen, postea vero Europa; Libia etiam a
quadam muliere, ut iam dictum est, nomen accepit.  Nam Epavus,
filius Iovis, qui Memphym in Egypto condidit, ex Cassiota uxore
sua quandam filiam nomine Libiam procreavit.  Que Libia in
Affrica regnum possedit, ex cuius nomine illa terra fuit postea
Libia appellata, ut ait Ysidorus libro ut supra {^Etym.~ XIV. v.
2}.  Affricam autem, secundum eundem Ysidorum, ideo ipsam Libiam
dicunt, quasi apricam, eo quod sit aperta celo et soli, et sine
orrore frigoris.  Alii vero dicunt istam terram Affricam
appellari ab uno ex posteris Abrahe de Cethura, qui vocatus est
Affer.  Ista itaque Libia in quadam sui parte serpentibus dicitur
esse plena, ut patet per Lucanum et alios scriptores qui de mundi
conditionibus conscripserunt.  Est etiam in ista Libia quedam
provincia sive regnum sub torrida zona situm, ubi propter nimium
solis incendium nascuntur homines nigri, que quidem terra
Ethyopia nuncupatur.  De qua Iohannes Os Aureum: Ethyopum terras
iam fervida torruit estas.

	In hac provincia regnavit illa sapientissima femina que,
ut habetur in tertio libro Regum {III ^Regum~ 1}, venit in 
Ierusalem audire sapientiam Salomonis.  In ista itaque Ethyopia
sunt animalia mirabiliter venenosa ac etiam monstruosa.

	Supra mare vero Rubrum est desertum Sur, per quod
transierunt filii Israel sub ducatu Moysi.  In isto autem deserto
abundant animalia serpentina.  Exemplificat igitur autor et dicit
quod nec Libia, nec Ethyopia, nec desertum maris Rubri tantam
multitudinem venenatorum animalium non producunt, quantam in ista
bulgia modo vidit.  Facta qualicunque mentione de illis tribus
partibus orbis que serpentibus et noxiis animalibus plene sunt,
ad illa saltim animalia que hic gratia exemplorum autor adducit
nostrum calamum convertamus.  Ponit enim hic autor quinque
speties sive genera serpentina, scilicet chelydros, iaculos,
phirias, centros, et amphysibenas.  Chelidris {^Br.~ chelidrus}
est quidam serpens aquaticus et terrestris, unde dicitur a
^ceros,~ quod est <terra>, ^et ydor,~ quod est <aqua>; inde
^chelydris,~ serpens aquaticus et terrestris, cuius natura est
quod ambulat a medietate corporis totus sursum erectus, aliam
autem partem trahit per terram similiter totam rectam.  Si autem
aliquo modo se torserit, statim crepat.  Cuius veneni talis est
operatio: tactu enim sui corporis terram per quam incedit taliter
calefacit quod ipsam fumare facit.  Unde Lucanus in VIIII:
<Tactus via fumante chelidris> {^Phars.~ IX. 711}.  Et ille fumus
est adeo venenosus quod quicunque homo seu animal per illam viam
incederet, statim spiritum exalaret.  Fugatur autem odore
citrino.  Idcirco Virgilius in ^Buccholicis~ admonet pastores ut
in stabulis faciant ignem de citro et galbano, dicens:

     Disce et odoratam stabulis accendere citrum
     galbaneoque nidore graves agitare chelidros.

                        {^Georg.~ III. 414-415 (^adapted~)}

	Iaculi sunt serpentes parvi et breves, qui admodum
iaculorum de arboribus se emittunt, et quicquid vivum, sive
hominem sive animal, tangunt mox interimunt, ut dicit Ysidorus,
XII libro ^Eth.~ {^Etym.~ XII. iv. 29}.  Ideoque iaculi
appellantur.  Unde Lucanus in nono: <Iaculique volucres>
{^Phars.~ IX. 720}.  Pharias est quidam serpens qui, secundum
Ysidorum, totus incedit erectus; nam sicut homo ambulat pede,
ita pharias incedit et cauda.  Inde dicitur pharias a ^phares,~
quod est transitus sive divisio, quia eius natura incedit divisa
ab aliorum serpentum naturis.  Unde Lucanus in nono: <Et
contentus iter cauda sulcare pharias> {^Phars.~ IX. 721}.  Et
forte hoc genus serpentis, secundum quosdam, diabolus tunc
elegit, quando primos parentes decepit.  Quod cum Sacra Pagina
minime concordare videtur, que dicit serpentem qui decepit eos
in maledictione fuisse prostratum.  Potest autem dici quod omnis
serpens ante peccatum incedebat erectus, ut facit modo pharias,
sed in maledictione quam a Deo recepit fuit vel in totum vel in
partem aliquam prostratus, excepto pharia, quem erectum ideo Deus
forte dimisit, ut citius credere valeamus omnem serpentem ante
peccatum fuisse erectum.  Centris est quedam serpens inflexuosa,
que ambulat semper recta, non tamen erecta, sed per terram toto
corpore serpit recta, contra naturam aliorum serpentum; nam si
usquam se torserit, statim crepat.  Unde centris dicitur quasi in
centro, idest in medio crepans.  De hac serpente ait Lucanus in
nono: <Et semper recto lapsurus limite centris> {^Phars.~ IX.
712}.  Amphysibena, secundum Ysidorum, XII libro ^Eth.~ {^Etym.~
XII. iv. 20}, habet duo capita sine aliqua cauda currens, utroque
capite tractu corporis circulato, cuius oculi veluti due lucerne
lucent.  De quo Lucanus in nono:

     Et gravis in geminum vergens caput amphysibena.

                        {^Phars.~ IX. 719}

	Ideo ait autor in textu quod tot pestilentias nec sic
pravas ostendit unquam Libia cum tota Ethiopia, nec desertum quod
supra mare Rubrum est.  Vel istum desertum vocat autor illam
solitudinem inviam et inaquosam per quam Moyses duxit exercitum
Pharaonis contra Ethyopes qui vastaverant regnum Egypti, cuius
hystoriam narrat magister in hystoriis in hunc modum: Cum adultus
esset Moyses, Ethyopes vastaverunt Egyptum usque ad Memphin et
mare.  Quo circa conversi ad divinationes Egyptii responsum
ceperunt ut auxiliatore uterentur hebreo.  Et vix obtinuerunt a
Thermuth filia Pharaonis, que ipsum educaverat et in filium
adoptaverat, ut exercitui quem preparaverant Moysen preficerent
ducem, prius tamen prestitis sacramentis ne ei nocerent.  Erat
enim Moyses vir bellicosus et peritissimus, qui fluminis iter
tanquam longius pretermittens, per terram duxit exercitum itinere
breviori, ut improvisos Etyopes preveniret.  Sed per loca plena
serpentibus iter faciens, tulit in archis papiriis super plaustra
ibices ciconias, scilicet egyptias naturaliter infestas
serpentibus que rostro per posteriora immisso alvum purgant. 
Castraque metatus proferebat eas ut serpentes fugarent et
devorarent, et ita tutus per noctem transibat exercitus.  Tandem
preventos Ethiopes expugnans inclusit eos fugientes in civitatem
regiam Saba, quam post Cambises a nomine sororis sue Meroen
denominavit.  Quam cum quia inexpugnabilis erat diutius
obsedisset, oculos suos iniecit in eum Tharmis filia regis
Ethiopum et ex condicto tradidit ei civitatem si eam duceret in
uxorem.  Et factum est ita.  Inde est quod Maria et Aaron iurgati
sunt postea adversus Moysen pro uxore eius Ethyopissa.  Dum autem
Moyses redire vellet in Egyptum, non acquievit uxor.  Proinde
Moyses tanquam vir peritus astrorum, ymaginem sculpsit in duabus
gemmis huius efficacie ut altera memoriam altera oblivionem
conferret; cumque paribus anulis eas inseruisset, alterum
scilicet oblivionis anulum uxori prebuit, alterum ipse tulit ut
sicut pari amore, sic paribus anulis insignirentur.  Cepit ergo
mulier amoris viri oblivisci, et tandem libere in Egyptum
regressus est.  Tante autem pulcritudinis fuit Moyses, ut ait
Iosephus, ut nullus adeo severus esset qui eius aspectui non
hereret.  Multique dum cernerent eum per plateas et vias
ambulantem opera in quibus erant occupati, ut ipsum respicerent,
dimittebant.

	|91-93.~  Dicit hic autor quod vidit gentes nudas et
attonitas per istam septimam bulgiam decurrentes, sine spe
inveniendi aliquod foramen in quo possent abscondi.  Ideo ait:
|sanza sperar pertugio,~ vel aliquo umbraculo vel velamine
operiri.  Ideo ait ^elytropia,~ nam elytropia est quedam gemma
que operit hominem vel obumbrat, ne oculis intuentium videatur. 
Cuius gemme proprietates sunt iste: Elytropia gemma est viridis
cum guttis pumiceis.  Et est sic dicta ab effectu, quia si
ponatur in aqua radiis solis opposita, ebullire facit aquam in
vase positam et resolvit in nebulam; et post paululum talis
nebula in guttas resolvitur pluviales.  Et ex hoc dicitur hominem
invisibilem reddere, dum posita in pelvi in aqua clara radios
solis mutat et ex aeris repercussione obumbrare videtur radiorum
solarium claritatem et quendam inducere in aere colorem
sanguineum, ac si sol ex lunaris corporis interpositione ad
solem, sol eclipticas pati tenebras videatur.  Et ideo, quia ita
solis potest claritatem mutare, ideo ^elytropia,~ idest <solis
aversio> nuncupatur {^Etym.~ XIV. vii. 12 (^approximate
quotation~)}.  Et hec expresse dicit Ysidorus et Dyas.  In
lapidario etiam sic habetur:

     Ex re nomen habens est elytropia gemma,
     Que solis radiis in aqua subiecta vacillo
     Sanguineum reddit mutato lumine solem
     Eclipsinque novam terris effundere, etc.

                        {Marbodus, ^Liber de gemmis~, 29
                         (^Pat. Lat.~ vol. 171, p. 1757)}

Vult itaque dicere hic quod isti miseri peccatores currunt nudi
et attoniti, sine spe se posse abscondere in aliquo foramine vel
aliquo umbraculo operiri, sicut magi cum elytropia operiunt sive
obnubilant {^Br.~ obumbrant} suas artes.

	|94. con serpi le man dietro avea legate.~  Quia hic
incipit autor de latronum conditionibus pertractare, ideo in
principio sue poetice descriptionis sive narrationis ponit quod,
sicut latrones in mundo dum vadunt ad furcas vadunt cum manibus
retro vinctis, ita in inferno ponit ipsos habere manus a tergo
serpentibus alligatas.  Et quia pena inferni eterna censetur,
ideo ad ostendendum quod pena latronum similiter sit eterna,
dicit quod illi serpentes cum quibus ipsorum latronum brachia
sunt ligata, renes ipsorum latronum, capitibus et caudis
perforabant, et ipse caude sunt ante illorum pectora cum
capitibus annodate.  

	|95-99.~  Modo in hoc passu incipit autor de
transformationibus subtilem et mirabilem texere poesiam, ponens
ipsos latrones in serpentina et venenosa animalia transformari. 
Ubi est advertendum quod quadruplex transformatio reperitur,
videlicet naturalis, moralis, magicalis, et supernaturalis. 
Naturalis transformatio est quando una res in aliam formam sive
spetiem transformatur, sicut quando terra transformatur in
herbam, herba in florem, flos in fructum, quia fructus comestus
in carnem et sanguinem transformatur; et sicut corallus, qui sub
aqua est herba, sed cum extrahitur extra aquam illico durescit,
rubescit, et lapidescit.  Unde Ovidius, XV libro ^Meth.~:

     Sic et coralium quo primum contigit auras
     Tempore durescit: mollis fuit herba sub undis.

                        {^Met.~ XV. 416-417}

Et sicut de corruptis visceribus taurorum apes que mellificant
oriuntur.  Ovidius libro ut supra:

     Hi quoque dilectos mactatos obruere tauros
     (Cognita res usu): de putri viscere passim
     Florilege nascuntur apes, que more parentum
     Rura colunt, operique favent in spemque laborant.

                        {^Met.~ XV. 364-367 (^much adapted~)}

Et sicut de cancro marino nascitur scorpius in hunc modum: Si
enim accipias cancrum et auferas sibi omnia brachia, et ipsum sic
sepelias brachiis detruncatum, de ipso cancro scorpius orietur.

Unde Ovidius, libro ut supra:

     Concava litoreo si demas brachia cancro,
     Cetera supponas terre de parte sepulta,
     Scorpius exhibit caudaque minabitur unca.

                        {^Met.~ XV. 369-371}

	Moralis transformatio est quando homo ad ymaginem Dei
factus per diversa vitia in diversas bestias transformatur. 
Probitate enim et virtute deserta, qua homo efficitur suo similis
Creatori, desinit esse homo et per diversa peccata diversis
animalibus similatur, sicut quarto libro ^De Consolatione~
ostendit {^Br.~ scribit} Boetius in hunc modum, dicens: <Fervet 
aliquis avaritia violentus ereptor alienarum operum effectus, 
dixeris scilicet illum similem lupo.  Ferox atque inquietus
exercet linguam litigiis?  Cani illum comparabis.  Insidiator
occultus gaudet fraudibus subripuisse, scilicet aliena vulpeculis
exequatur.  Ire intemperans fremit?  Leonis animum gestare
credatur.  Pavidus atque fugax non metuenda formidat?  Cervis
similis habeatur.  Segnis ac stupidus torpet?  Asinum vivit,
idest asinine vel admodum asini vivit.  Levis ac inconstans
studia permutat?  Nichil ab avibus differt.  Fedis immundisque
libidinibus quis immergitur?  Sordide suis voluptatibus
detinetur> {^De Cons.~ IV. iii. 55-56}.  Et sic de ceteris vitiis
possumus adaptare.  Et concludit Boetius: <Ita fit ut qui,
deserta probitate, homo esse desierit, cum in divinam
conditionem transire non possit, vertatur in beluam> {^ibid.~
67-69}.  Et per istum modum ponunt poete Hecubam reginam 
troyanam in canem fuisse conversam, de qua habebimus infra, cantu
XXX.  Et ista secunda transformatio est peior illa que sequitur,
sicut probat Boetius, libro ut supra.

	Magicalis autem transformatio est illa qua, arte
diabolica, una res in aliam transformatur, sicut in Exodo legimus
quod magi Pharaonis virgas ligneas in dracones arte diabolica
transformarunt.  Nam magi oculos spectantium deludunt, vel,
secundum Augustinum, demones adiurati discurrunt per mundum, et
subito quedam naturalia quibus demones hec et his similia
operantur asportant.  Narrat etiam Ovidius, XIIII libro ^Meth.~,
et Boetius, quarto ^De Consolatione~, quod Circe filia solis,
socios Ulixis mutavit in bestias, cuius mutationis ystoriam
habebimus infra, XXVI+o~ cantu.  Varro etiam, ut ait beatus
Augustinus, asserit socios Dyomedis in aves fuisse mutatos.  Idem
narrat quod Archades forte ducti transnatabant quoddam stagnum
atque ibi convertebantur in lupos, et cum similibus feris per
deserta illius regionis vivebant.  Qui si non vescebantur carne
humana, per novem annos, eodem stagno transnatato, reformabantur
in homines.  Idem Varro narrat, quod quidam iuvenis cum gustasset
de sacrificio quod Archades deo suo Liceo immolabant, in lupum
fuit subito transformatus, et decimo anno forme pristine
restitutus.  Apuleius etiam platonicus de se narrat quod dum
quoddam poculum degustasset, fuit in asinum transformatus, humano
tamen animo remanente.  Narrat etiam Augustinus in libro ^De
Civitate Dei~ quod cum esset in Ytalia, audivit quod in quadam
parte regionis ytalice quedam mulieres, magicis artibus imbute,
dabant viatoribus quedam veneficia in caseo ad gustandum unde in
iumenta illico vertebantur et, necessaria hinc inde portantes,
finito servitio ad statum pristinum vertebantur.

	Multa et alia de ista materia possent dici, que propter
vitandum fastidium derelinquo.  Unum vero nolo sub silentio
preterire, quod omnes iste transformationes et similes non
realiter sed apparenter, ut dicunt sancti, magica arte fiunt. 
Quantam vero vim habeat ista ars, cantu XX quere supra.  Quod
vero aliqua res aliter videatur quam sit, hoc contingere potest
duabus de causis: primo, ex illusione fantasie ipsius videntis,
que ex variis causis contingit, sicut operante divina virtute
servi Sisinii ad preceptum domini sui volentes ligare beatum
Clementem papam, ligabant quandam columnam, ut in vita beati
Clementis apparet.  Vel operante arte vel scientia magicali, una
res apparet quod non est, et non apparet quod est; sicut in regno
Sicilie una mulier que habebat nasum amputatum videbatur amasio
suo pulcerrima mulierum; et dum semel fuisset interrogatus a
quodam que esset maior pulcritudo in facie illius mulieris,
respondidit esse nasum.  Secundo, res videtur aliter quam sit ex
aspersione alicuius pulveris, vel liquoris, vel alterius rei
super rem visam.  Cuius signum est quod si res sic aspersa fuerit
lota aqua, redditur ei speties sua prima.  Unde legitur quod
quidam iuvenis ioculator, receptus hospitio a duabus aniculis in
strata publica commanentibus, fuit per artem magicam in asinum
transformatus; qui quocunque modo anus precepissent illico
movebatur.  Quamvis enim amiserit loquelam, non tamen amiserat
intellectum.  Cum vero quidam mercator asini, obedientiam
admiratus, illum emisset, ab illis aniculis fuit premonitus ut si
perpetuo vellet habere asinum ad omnia sua beneplacita
preparatum, quod arceret eum ab aqua.  Cum autem custos eius
labente tempore negligentior in custodia asini esse cepisset,
asinus rupto loro in lacum proximum se immergens, in formam
pristinam est reversus.

	Transformatio autem miraculosa sive supernaturalis est
quando miraculose Deus per se vel per angelos seu sanctos aliquid
supernaturaliter operatur; sicut quando uxorem Loth in salis
statuam transformavit; vel sicut quando virga Moysi divina
virtute in serpentem fuit illico transformata et iterum in formam
pristinam restituta; vel sicut quando virga Aaron sine aliquo
germine vel humore frondes, flores, et poma produxit; vel sicut
quando Nabuchodonosor regem in bestiam transformavit, ita quod
medius bos et medius leo sibi ipsi et etiam aliis apparebat; vel
sicut quando per verba sacramentalia aqua elementalis convertitur
in baptismum.  Unde beatus Augustinus: Accedit verbum ad
elementum et fit sacramentum.  Vel sicut quando per sanctissima
verba que Christus instituit panis et vinum in suum corpus et
sanguinem transmutantur.  Primum habetur in libro Genesis,
XVIIII+o~ capitulo.  Secundum habetur in libro Exodi, capitulo
{no chapter number in Mss.}.  Tertium habetur in libro Numerorum,
capitulo {no chapter number in Mss.}.  Quartum habetur in libro
Danielis, quarto capitulo.  Quintum habetur in quarto libro
Sententiarum.  Sextum vero et ultimum in prima epistula beati
Pauli ad Corinthios, et in Evangelio beati Marchi, XIIII
capitulo.

	Visis igitur diversis transformationibus, ad nostram
materiam redeamus.  In isto itaque cantu autor tractat de
latronibus qui in serpentes in ista bulgia transformantur.  Que
quidem transformatio est protinus censenda moralis.  Nam sicut
serpens est animal malitiosum et callidum, ita fures et latrones
multa in furando calliditate utuntur; et sicut serpens in
silentio mordet, ita latrones in occulto furantur; et sicut
serpens omne foramen ingreditur, ita latro per parva et occulta
foramina domum ingreditur ad furandum; et sicut tota vita
serpentis, ut ait Plinius, stat in capite et duobus digitis
corporis, quia si serpens amputato capite cum duobus digitis
corporis evadere poterit, vivet, ut aiunt philosophi, ita tota
potentia sive vis in portando furata stat in capite atque collo. 
Et ideo in illa parte qua onus portatur fuit iste latro a quodam
serpente percussus, quia per que peccat homo, per hec et
torquetur. 

	Iste autem sic a serpente percussus subito est accensus,
arsus, et in pulverem transformatus; de cuius subita accensione,
combustione, et in pulverem transformatione adducit hic autor
unam comparationem.  

	|100-102.~  Inter omnes enim licteras nostri alphabeti
latini, nulla lictera est ita facilis ad scribendum sicut ^o~ vel
^i.~  Et nota quod licteras latinas adinvenit quedam regina
Archadie, mater scilicet Evandri regis, nomine Nichostrata; sed
quia futura carminibus predicebat, ideo carmentis nimpha dicta
est, ut dicit Ysidorus, primo libro ^Eth.~ {^Etym.~ I. iv. 1}. 
Hebreas autem licteras Moyses adinvenit.  Sirorum vero et
Caldeorum invenit Abraham dum moraretur peregre apud eos. 
Egyptiorum autem licteras Ysis regina filia Ynacis, de Grecia
veniens in Egyptum reperit.  Grecarum vero usum primum Fenices
invenerunt.  Unde Lucanus:

     Fenices primi, fame si credere, ausi
     Mensuram rudibus vocem signare figuris.

                        {^Phars.~ III. 220-221}

	Hinc est quod feniceo colore librorum capita
inscribuntur, quia ab ipsis Fenicibus lictere initium habuerunt,
ut dicit Ysidorus, libro ut supra {^Etym.~ I. iii. 6}.  In
omnibus autem gentibus ideo A prima lictera est, quia ipsa prior
nascentibus vocem aperiat; nam Hebrei ^aleph,~ greci ^alpha,~
latini vero -A- in principio licterarum ponunt.  Sed quamvis
superius dictum sit quod Nichostrata licteras latinas invenerit,
non est tamen tenendum quod omnes licteras quas in nostro
alphabeto habemus ipsa invenerit.  Quia istam licteram -y-
Pictagoras Samius adinvenit.  Ideo ipsam licteram -i- grecum
appellamus; -x- lictera usque ad Augusti tempus nondum apud
Latinos erat, sed pro ea -c- et -s- primitus ponebantur.  Unde ex
eisdem licteris compositum nomen habet, ut vult Ysidorus, libro
ut supra {^Etym.~ I. iv. 14}.  $C- etiam apud Romanos usque ad
Augusti tempora non habebatur, sed pro ipsa -$c- duo -s- ponebant;
quam vero licteram, ut dicit Ysidorus, nec Greci resonant nec
Hebrei; exceptis enim Latinis hanc nulla alia lingua habet. 

	^TERTIA COMPARATIO.~  Ista comparatio est superius
declarata.

	|103-108.~  Posita comparatione quomodo leviter arserit
latro iste, ponit autor quomodo iste latro sic incineratus subito
in statum pristinum est reversus, ponens quoddam exemplum de
fenice.

	Adducit hic autor exemplum de fenice, dicens quod
quemadmodum fenix moritur et renascitur, ita ille latro a
serpente percussus, postquam fuit incineratus in statum pristinum
est reversus.  De natura autem et conditionibus fenicis sic
habetur in libro ^De Proprietatibus Rerum~: Fenix unica dicitur
avis et in toto orbe terrarum singularis; apud Arabes autem, ubi
fenix nascitur, singularis nominatur, ut dicit Ysidorus.  De hac
autem ave dicit quidam philosophus quod fenix est avis sine pari,
vivens quadringentis vel quingentis annis.  Quibus completis, cum
suum sentit defectum, nidum facit ex lignis aromaticis valde
siccis, que in estate et fervore solis, flante favonio,
accenduntur; quibus accensis fenix sponte nidum ingreditur et
ibidem inter ligna ardentia incineratur; ex quo cinere infra
triduum quidam vermiculus nascitur, qui paulatim plumescens in
volucrem reformatur.  Istud idem dicit beatus Ambrosius in hec
verba: De fenicis humore sive cinere vermis surgit, paulatimque
adolescit, et processu temporis induit alarum remigia, atque in
avis spetiem reparatur {Ambrosius, ^Hexameron~ V. 110}.  Est
autem fenix avis pulcherrima, pavoni in plumis simillima,
solitudinem diligens, granis et fructibus mundis vescens.  De hac
ave narrat Alanus {Alanus de Insulis (I have not been able to
trace this reference)} quod cum Onias summus pontifex Elyopoleos
in Egypto templum ad similitudinem templi Salomonis edificasset,
primo die azimorum cum ligna multa aromatica super altare
congessisset, et ad ignem ad offerendum sacrificium subiecisset;
subito omnibus videntibus descendit in medium rogi talis avis,
que in igne sacrificii statim in cinerem est redacta.  Remanente
autem cinere et de precepto sacerdotis cum diligentia reservato,
infra triduum quidam vermiculus de predicto cinere est creatus,
qui tandem recipiens formam avis ad solitudinem evolavit.

	^QUARTA COMPARATIO.~  Ista comparatio est superius
declarata.

	|109-111.~  Dicit hic autor quod fenix herba non
vescitur, neque blado, sed solum lacrimis thuris et suco vivit
amomi.  Unde Ovidius, XV+o~ libro ^Meth.~:

     Una est que reparet seque ipsam seminet ales,
     Assirii fenica vocant; non fruge neque herbis,
     Sed turis lacrimis, et suco vivit amomi.
     Hec ubi quinque sue complevit secula vite,
     Ilicis in ramis tremuleque cachumine palme,
     Unguibus et puro nidum sibi construit ore,
     Quo simul ac casias et nardi lenis aristas
     Quassaque cum fulva substravit cinnama mirra
     Se super imponit finitque in odoribus evum.
     Inde ferunt, totidem qui vivere debeat annos,
     Corpore de patrio parvum fenica renasci.

                        {^Met.~ XV. 393-402}

	Sed quia hic autor facit de quatuor aromaticis rebus
mentionem, videlicet de thure, amomo, nardo et mirra, ideo de
ipsis aliquid videamus.

	Thus est nomen arboris et gummi inde emanantis.  Est
autem Arabie immensa atque ramosa, levissimi quidem corticis;
mons autem in quo nascitur thus libanus nuncupatur.  Et ut dicit
glosa super illo verbo, Ecclesiastici XXIIII+o~: Ego quasi
libanus non incisus {^Ecclesiasticus~ 24.21}.  Libanus est arbor
in Arabia, cortice et folio lauro similis, fructum emittens bis
in anno, in vere scilicet et autunno.  Dicunt autem Arabes quod
thus non debet colligi nec eius arbor incidi nisi a sacris et
religiosis viris, et tempore collectionis vel incisionis
contactu mulierum non pullutis.  Dicunt etiam quod, collecto
thure, vendi non debet nisi prius Deo decima persolvatur.  Ideo
secundum Ysidorum, thus dicitur a ^theos,~ quod est ^deus,~ quia
in deorum sacrificiis adoletur.

	Amomum, sive amonium, est quedam gutta sive succus unius
arboris, que sicut cinnamomum odorem habet; nascitur autem in
Siria et Armenia.  De quo Virgilius in ^Bucholicis:~ <Assirium
vulgo nascetur amomum> {^Eclog.~ IV. 25}.

	Nardus est herba modica et spinosa, calida et odorifera;
unde et a Grecis nardi spica nardostaces appellatur.  Et est eius
speties triplex, scilicet indica, syrica, et celtica; quia
nascitur in tribus locis, videlicet in India, Siria, et Celte
Gallie.  Non tamen crescit in Siria, sed in quadam terra montuosa
que in uno latere tangit Syriam et in alio Indiam.  De hac herba
fuit illud pretiosum unguentum quo Magdalena, fracto alabastro,
unxit pedes Domini.  Mirra arbor est in Arabia, altitudinis
quinque cubitorum, cuius gutta viridis est, et multum aromatica
pariter et amara, unde et nomen accepit; nam mirra amaritudinem
sonat; cuius gutta per se manans pretiosior est ea que cortice
inciso manat.  Est autem tante amaritudinis quod vermes arcet;
que a magis Christo fuit oblata, et cuius unguento corpus suum
mortuum fuit unctum.

	|112-118.~  Comparatio talis est: Due sunt passiones que
ligant mirabiliter quemlibet patientem adeo quod dum passio
incipit torquere, non advertit patiens quomodo cadit.  Similiter
quando de terra, finita passione, se levat, surgit totus
attonitus propter magnam quam sustinuit passionem sive
anxietatem, tali modo iste latro de sua anxietate surrexit. 

	^QUINTA COMPARATIO.~  Ista comparatio est superius
declarata.

	|119-120.~  idest magno ictu percutit.  Et est |croscia~
vocabulum florentinum et tantum valet quantum <percutere magno
ictu>.  Hic apostrophat autor ad divinam potentiam, que in
inferno adeo est severa, idest iusta, sine aliqua misericordia,
quia flecti non potest.  Ubi est notandum quod divina potentia
est ubique, quia ubicunque est Deus est sua potentia.  Sed Deus
est ubique, iuxta illud Psalmiste: Si ascendero in celum tu illic
es; si descendero in infernum ades, etc. {^Psalm.~ 138.8}.  Ergo
ubique est divina potentia.  Et ideo nulla creatura sue potest
resistere voluntati.  Quantum autem in inferno sua potentia sit
severa, apostrophando ad ipsam nobis autor innuit. 

	|121-126.~  Videns Virgilius mirabilem passionem quam
passus est iste latro, quia ad tactum serpentis fuit accensus,
arsus, et in pulverem mox redactus, necnon et postea more fenicis
ad statum pristinum de suo pulvere revocatus, interrogavit illum
quisnam esset.  Cui latro: Ego, inquit, in hanc bulgiam modicum
tempus est de Tuscia more pluentis aque descendi.  Vita bestialis
michi placuit, non humana.  Quasi dicat, propter peccatum
bestialitatis quod ad sacrilegium me induxit, hic taliter ut
conspicis sum punitus.  Et nota quod sacrilegium a bestialitate
procedit.  Nam sicut bestie non verentur loca sacra, quia in
sacris locis omnem immunditiam faciunt, et hoc quia ratione
carent, ita latrones et fures, dum sacra loca prophanant, ratione
carere videntur.  Unde tanquam bestie sacras res rapere non
formidant.  Et ideo quia latro, dum aliena et maxime que Deo
dicata sunt rapit, rationem perdit et bestialitatem induit, ideo
subiungit Virgili{*o*} iste latro: |s$i com'a mul ch' $i fui,~ vita
bestialis michi placuit tamquam mulo.  Nam iste dupliciter mulus
fuit, origine scilicet et opere.  Fuit enim spurius unius nobilis
viri de Pistorio et opera spuriorum operatus est, in cuius ore
nec frenum nec camus positus unquam fuit.  De quibus admonet nos
Psalmista: Nolite ergo fieri sicut equus et mulus, quibus non est
intellectus {^Psalm.~ 31.9}.  Et ad demonstrandum quod totus in
hac vita fuerit bestialis annectit: |son Vanni Fucci bestia.~ 
Et quia unaqueque res, secundum Philosophum, in suo loco optime
conservatur, ideo subiunxit: |et Pistoia mi fu degna tana,~ quia
in tanis et cavernis bestie habitant atque cubant.

	|127-129.~  Audiens Dantes responsionem quam fecit ad
Virgilium iste latro, statim ipsum cognovit.  Sed in mente sua
quoddam dubium subito ortum est.  Quod quidem dubium tale fuit:
Dantes enim cognovit istum Vannem Fuccii in hac vita, et cognovit
ipsum hominem iracundum et ad effusionem sanguinis valde pronum. 
Unde miratus fuit in mente sua quando ipsum inter latrones
invenit.  Debuerat enim iste Vannes, propter peccatum iracundie,
puniri superius in VII+o~ circulo, girone primo, cantu XII+o~, et
autor ipsum in ista bulgia inter fures et latrones invenit. 
Propter quod ait ad ducem suum: <Dic illi ut non fugiat>.  Hoc
enim dixit quia omnes ille anime, propter innumerabiles serpentum
species et figuras, velut attonite fugiebant.  Et subiunxit: <Et
interroga ipsum que culpa huc inferius eum pinsit, quia ego vidi
eum hominem sanguinum ac etiam iracundum>, quasi dicat: Non hic,
sed superius puniri deberet.  

	|130-132.~  Et ille peccator, intelligens verba Dantis,
non se finxit, sed erexit versus eum animum atque vultum.  Sed ut
eum cognovit, statim tristi verecundia se depinxit.

	|133-138.~  Quasi dicat: Quanto maiora peccata anima
secum portat, tanto inferius collocatur.  Cetera vero que sunt in
lictera sunt plana, sed quod sequitur indiget clara luce. 
Reddita enim iusta et debita ratione quare non superius cum
iracundis, sed hic inferius est iste cum latronibus sic dannatus,
declarat qua furti specie sive quo genere in hac vita fuerit
maculatus, dicens |Fui ladro a la sagrestia de' belli arredi,~
idest fui latro quia furatus fui de sacristia -- supple maioris
Pistoriensis ecclesie -- aliqua de pulcro thesauro qui continetur
in ea.  Ad cuius evidentiam clariorem est sciendum, quod in
civitate Pistoriensi unde iste latro traxit originem est quidam
nobilissimus thesaurus beato Iacobo apostolo dedicatus: cuius
thesauri quandam partem iste Vannes Fuccii cum quibusdam suis
complicibus fuit una nocte occulte furatus; quod quidem furtum
non sibi nec sociis, sed quibusdam aliis hominibus impositum
falso fuit.  Propter istud itaque furtum ait autori sacrilegus
iste latro.

	Sed quia de furto hic mentio facta est, idcirco quot sunt
genera furti et quot modis committitur videamus.  Furtorum enim
aliud dicitur corporale, aliud spirituale.  Corporale
subdividitur, quia aliud dicitur generale, aliud dicitur
peculatum, aliud dicitur plagium.  Generale furtum est quod
comuniter est de rebus quibuscunque; et est furtum attrettatio
rei aliene, invito domino.  In qua diffinitione tria sunt
notanda: primum est quod furtum dicitur attrettatio; secundum
quod dicitur attrettatio rei aliene; tertium est quod ista
attrettatio rei aliene fit invito domino; domino dico illius rei
que attrettatur.  Est itaque furtum attrettatio, idest occulta
ablatio vel captio, rei aliene, non proprie.  Nam si quis
attrettat quod suum est, vel credens suum esse, non committit
furtum.  Illicite tamen usurpatur sine iudicis arbitrio, ut dicit
lex.  Item invito domino dicit, quia si credat dominum velle vel
permittere et subest iusta causa, non committitur furtum, ut
dicit lex.  Peculatum autem dicitur illud furtum quod committitur
in rebus publicis, sicut est furari bona rei publice, idest
communis vel communitatis, ut dicunt decretales.  Plagium vero
est illud furtum quod committitur in persona, puta quando quis
furatur hominem, sive puerum vel puellam.  Pena primi furti est
multiplex, secundum iura; secundum scilicet quod varie agitur de
ipso; quia aut intendit iudex ad penam corporis iudicialiter
infligendam, aut ad penam pecuniariam civiliter inponendam.  Si
ad penam corporis intendit, hoc facit dupliciter: aut per
supplicium, ut sunt carceres et eculeum, aut per cruciatum, ut
membri mutilatio et gule suspensio.  Si vero intendit ad penam
pecuniariam, tunc distingue: aut furtum est manifestum, aut non
manifestum.  Si est manifestum, reddi debet in quadruplum, ut
habetur in Exodo LXX {actually ^Exodus~ 22.1}, ubi dicitur quod
quinque boves pro uno ablato reddantur, idest quatuor cum illo
qui fuit ablatus.  Et sic intellexit $Cacheus cum dixit ad
Christum, ut habetur Luce XVIIII: Et si quid aliquem defraudavi
reddo quadruplum {^Lucas~ 19.8}.  Si vero furtum non est
manifestum pena imponitur in duplo, ut habetur in Decretalibus. 
Pena secundi furti est aliquando pecuniaria aliquando capitalis,
secundum quod furtum fuerit grave vel leve, ut de prima pena
dictum est.  Pena vero tertii furti semper est capitalis,
secundum iura.  Et sic patet de furto corporali et eius pena.  Si
quis vero in ultima necessitate victui necessaria furatus fuerit,
nec alio modo vitam servare potest, laborando vel mendicando, non
peccat mortaliter, quia non summit alienum, sed proprium quod ei
debetur de iure naturali.  Unde Salomon in Proverbiis, VI+o~
capitulo: Non grandis est culpa cum quis furatus fuerit ut animam
esurientem impleat {^Prov.~ 6.30 (^adapted~)}.  Et nota quod
dicit: Non grandis est culpa, quia etiam in illa ultima
necessitate, si furatur, aliqualiter peccat.  Et hoc propter
negligentiam providentie.

	Est et aliud genus furti quod dicitur furtum spirituale,
quod sacrilegium appellatur.  Est autem sacrilegium sacre rei
violatio vel usurpatio.  Et dicitur sacrilegium quasi <sacri
ledium>, quia ledit res sacras; vel a <legendo>, idest <furando>. 
Committitur autem tribus modis: primo ratione persone; secundo
ratione loci; tertio ratione rei.  Ratione persone tunc
committitur sacrilegium quando quis verberat clericum vel
personam religiosam, ut dicunt Decretales.  Ratione loci cum quis
ecclesie vel cimiterii emunitatem violat.  Et est ecclesie
emunitas privilegium libertatum, eius sive rerum ad ipsam
pertinentium.  Unde qui ecclesie vel rebus eius violentiam infert,
sacrilegus est et demeretur tuitionem illius, si in ea vel in
rebus eius committat crimen flagitiosum; quia ut dicunt iura,
frustra legis auxilium invocat qui in legem committit.  Et
indignum est eis ab ecclesia subveniri, per quos constat in
ecclesia scandalum generari, ut habetur in Decretalibus.  Qui
autem incendit ecclesiam vel deicit sive frangit, ad sedem
apostolicam mittitur absolvendus.  Ratione vero rei committitur
sacrilegium cum res sacras vel sacro usui deputatas quisquam
attentaverit usurpare.  Et circa hoc membrum est tripliciter
distinguendum.  Aut enim furatur quis sacrum de sacro, ut calicem
de altari; aut sacrum de non sacro, ut calicem de domo
sacerdotis; aut non sacrum de sacro, ut alia ornamenta ecclesie
que sacrata non sunt.  Et sic patet primum, quot sunt speties sive
genera furti.  Secundum vero, quot scilicet modis committitur,
habebimus in sequenti cantu.

	^SEXTUM NOTABILE {*vv. 133-135*}.~  Moraliter plus dolet
homo, et maxime nobilis homo, sicut fuit iste qui loquitur ad
autorem, quando comprehenditur in vili peccato, quam si protinus
moreretur.  Unde videmus quod multi fures, quando sunt in
carceribus timentes suspendi, accipiunt venenum si possunt, ut
illam infamiam sive verecundiam evadere queant.

	|139-151.~  Iste itaque Vannes Fuccii commisit
sacrilegium, quia furatus est thesaurum Pistoriensis ecclesie,
qui erat et est beato Iacopo apostolo dedicatus.  Et istud furtum
fuit falso impositum aliis, quibusdam scilicet pistoriensibus qui
inde fuerunt supplicio eculei valde torti.  Ideo ait ut habetur
in textu:

     et falsamente gi@a fu apposto altrui.
     Ma perch@e di tal vista tu non godi,
     se mai sarai di fuor de' luoghi bui,
     apri li orecchi al mi' annuntio et odi.
     Pistoia pria d'i Negri si dimagra;
     po' Firenze rinuova genti et modi.

	|Trage Marte,~ idest deus belli, |vapor di val di Magra,~
idest dominum Moruellum Marchionem de Malaspina, qui habitabat in
Valle Macre, que contrata est in episcopatu lunensi, inter
Tusciam et riperiam ianuensem.

	|Ch'@e di torbidi nuvoli involuto.~  Hic vocat autor
exercitum Guelforum <nubes involutas>, quemadmodum ipsorum ducem,
scilicet dominum Moruellum appellavit <vaporem>, more enim
fabuloso designat hic autor destructionem civitatis Pistorii, et
suum infortunatum exilium, dicens et fingens quod Mars, qui
fingitur deus belli, trahit, idest trahet.  Nam posuit hic
presens pro futuro, quia in brevi evenit unum vaporem, idest
Marchionem, qui turbidis nubibus involutus, idest cum Guelfis de
Tuscia associatus, super campum Pycenum adveniet pugnaturus. 
Iste campus est illa planities circa Pistorium in qua iste
Marchio obsedit Pistorium et finaliter expugnavit.  Quod autem
illam expugnationem et suum exilium attribuit Marti, hoc facit
more poetico, quia poete guerras et divisiones attribuunt ipsi
Marti.  Est enim Mars quidam planeta qui calidus est et siccus,
et ideo hominibus cum regnat valde nocivus.  Ex proprietatibus
enim suis homines ad bella irritat atque movet.  Rutilat enim ut
ignis ex vicinitate solis, quia semper est iuxta solem, igneam et
fervidissimam contrahit qualitatem; unde homines ad iram et rixam
accendit.  Non tamen liberum potest arbitrium immutare, sed
sanguinem et alios humores accendere; inde est quod ab antiquis
fingitur deus belli.  Dicitur autem Mars quia per viros pugnatur,
quasi ^mas,~ idest <vir>, licet tria sint genera bellantium,
scilicet Scitarum, ubi femine et viri vadunt ad pugnam: Amazonum,
ubi sole femine; et Romanorum aliarumque gentium, ubi soli mares,
ut ait Ysidorus, VIII libro ^Eth.~ {*^Etym.~ VIII. xi. 51*}. 
Item ^mars~ dicitur quasi effector mortium, nam a ^marte~ <mors>
nuncupatur, mutata a in o.  Hunc et adulterum dicunt quia
belligerantibus incertus est.  Nudo autem pectore antiquitus
pingebatur, ut bello se quisque sine formidine cordis obiciat, ut
dicit Ysidorus eodem libro {*^Etym.~ VIII. xi. 52*}.  In isto
itaque tempore autor de Florentia fuit expulsus.  Ideo ait sibi
iste latro: |et dettol t'@o perch$e doler ti debbia.~

	|Pistoia in pria d'i Negri si dimagra.~   ^VATICINIUM.~ 
In civitate Pistorii surrexerunt antiquitus quedam partes, quarum
una vocabatur pars Nigra, reliqua vero Alba.  Dum autem esset
civitas sic divisa et cives ab invicem dissentirent, pars Alborum
prevaluit, unde alia fuit expulsa, scilicet pars Nigrorum; que
quidem divisio multas Ytalie civitates infecit.  Nam in Bononia
et Florentia partes eedem surrexerunt {^Br.~ insurrexerunt}. 
Unde dicitur in vaticinio:

	|Poi Firenze rinuova genti et modi.~  Quia cum prius non
essent in Florentia nisi Guelfi, ipsi Guelfi in Nigros et Albos
sicut Pistorienses fecerant se ipsos similiter diviserunt;
propter quam divisionem Albi in Florentia succubuerunt et Nigri
prevaluerunt.  Et tunc Florentini una cum omnibus Guelfis de
Tuscia, duce Marchione Morovello {^Br.~ Moruello}, Pistorium 
obsederunt et finaliter expugnarunt.  In ista autem tribulatione 
Dantes maligno errore fortune a sua patria exulavit.  Ideo sibi 
dicitur per istum Vannem Fuccii:

     <E dettol' t'@o perch@e doler ti debbia>.

                        (^Inf.~ XXIV. 151)

	Istud vero factum non predixit autor ante quam esset, sed
more poetarum, qui ea que facta sunt ponunt in suis operibus
quasi antequam fiant: simili modo fingit.  Et isto modo
poeta dicitur vates, idest propheta, nam vates a <vi mentis>
dicitur, ut ait Varro.  Non enim futura predicunt, sed ea que iam
evenerunt quasi ventura confingunt.  Et hoc satis patet per
Ovidium in libro ^Fastorum,~ ubi sic ait:

     Facta canam, sederunt qui me finxisse loquantur,
     Nullaque mortali numina visa putent,
     Est deus in nobis agitante calescimus illo,
     Impetus hic sacre semina mentis habet.
     Fas michi precipue vultus vidisse deorum,
     Vel quia sum vates, vel quia sacra cano.

                        {^Fast.~ VI. 3-8}


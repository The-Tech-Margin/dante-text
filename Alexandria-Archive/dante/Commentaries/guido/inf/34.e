	|Proemio.~  ^Incipit XXXIIII' cantus et ultimus prime
cantice Comedie.~

	In isto XXXIIII+o~ cantu autor tractat de quarta parte
Cociti, que dicitur Iudeca, in qua ponit Luciferum, in cuius
circuitu ponit illos proditores qui suos beneficos dominos
prodiderunt.  Et in tribus oribus ipsius Luciferi ponit tres
summos istius nequitie patratores, videlicet Iudam Scarioth, qui
prodidit Christum, Filium Dei summi, Brutum et Cassium, qui
prodiderunt Iulium Cesarem, primum et summum monarcham romanum. 
Incipit autem ista quarta pars Cociti ibi:

     Gi@a era, et con paura 'l metto in metro,
     l@a dove l'ombre tutte eran coverte,
     et traspar@en come festuca in vetro;

                        (^Inf.~ XXXIV. 10-12)

et finit ibi:

     qual'@e quel punto ch'i' avea passato.

                        (^Inf.~ XXXIV. 93)

Et sic finitur nonus et ultimus circulus inferni.

	In isto cantu continentur tres comparationes {*vv. 4-5;
10-12; 55-56*} et unum notabile {*vv. 34-36*}.

	|Deductio textus de vulgari in latinum~

	<Vexilla regis inferni prodeunt>, ait Virgilius ad
autorem.  Ideo ante te respice si tu illum regem sive vexilla
discernere potes.  Et facit hic autor quandam comparationem nubis
vespertine, dicens quod quemadmodum cum una nebula grossa spirat,
illo tempore scilicet, seu hora, qua emisperium nostrum nocturnis
tenebris incipit denigrari, videtur a longe unum molendinum quod
a vento giratur, tale sibi fuit visum edificium tunc videre.  Sed
propter ventum quod ab illo tali edificio tunc spirabat,
restrinxit se post ducem suum, quia nequaquam ibi alius murus
erat.  Facta comparatione, ad narrandum conditionem animarum ibi
existentium sic procedit: Iam enim eram in loco, et cum timore id
quod vidi pono in metro, ubi omnes umbre, idest anime, erant in
glacie cooperte, et transparebant velut festuca in vitro.  Quedam
autem ex ipsis animabus iacent, quedam stant erecte, alie cum
capite sursum, et alie cum capite deorsum; quedam vero capita ad
pedes velut arcus inclinata convertunt.  Quando autem tantum per
illam glaciem ambulavimus quod meo magistro placuit michi
ostendere creaturam que habuit pulcerrimam similitudinem, ad me
se convertit et ait: <Ecce Ditis, et ecce locus ubi convenit quod
fortitudine munias te metipsum>.  Quomodo autem ego devenerim
gelidus tunc et raucus, noli petere, lector, quia illud non
scribo, quia omnis loquela ad hoc deficeret enarrandum.  Ego enim
non obii, neque remansi vivus.  Cogita admodo per te ipsum, si
aliquantulum ingenii habes, qualis ego deveni, uno et alio sic
privatus.  Imperator autem dolorosi regni a medietate pectoris
exibat extra glaciem, et plus quam unus gigas, ego tibi promitto,
quia gygantes non movent brachia sicut iste.  Vide admodo quantum
debet esse totum id quod sic facte conveniat faciei.  Si ipse
fuit ita pulcer sicut modo est deformis, bene debet ab eo
procedere omnis luctus.  O quantum fuit michi visum mirabile,
quando vidi in eo tres facies: unam ante, et illa erat rubea;
alie erant due que coniungebantur cum ista, super medium
cuiuslibet spatule, et in unum conveniebant ad sinciput.  Dextra
autem facies erat inter albam et croceam; sinistra vero erat
illius coloris quales sunt illi qui veniunt de montibus de quibus
Nilus ad yma descendit.  Et sub qualibet istarum facierum stabant
due magne ale, quantum convenit tante avi.  Vela maris nunquam
vidi ego talia.  Non autem habebant pennas, dicte ale, sed
admodum vespertilionis erant facte, quas movendo tres venti
movebantur ab ipso, a quibus ventis congelatur Cocitus.  Cum sex
oculis plangebat, et per tria menta descendebat ad pectus
sanguinolenta saliva.  In quolibet autem ore unum peccatorem
frangebat cum dentibus, ad modum maciulle, ita quod tres insimul
faciebat esse dolentes.  Illi autem peccatori qui est in ore
anteriori, mordere erat nichil respectu lacerationis, quia
aliquando dorsum remanebat pelle privata.  <Illa anima que
habebat maiorem penam>, dixit magister, <est Iudas Scarioth, qui
caput habet interius et extra crura movet.  Aliorum autem duorum,
qui habent caput extra, ille qui pendet a nigro ore est Brutus. 
Vide quomodo male torquetur et non facit verbum.  Alius autem est
Cassius, qui videtur ita membrutus.  Sed nox surgit et admodo est
recedendum, quia omnia vidimus.

	Visa quarta parte Cociti, dicit autor hic modum quem
tenuit suus dux exeundo de inferno.  Quomodo, inquit, sibi
placuit, collum brachiis sibi vinxi et ipse loco et tempore quo
ale Luciferi erant aperte, satis pilosis lateribus se adhesit. 
Postea de vellere in vellus descendit ad anchas.  Quando vero
fuit ibi, cum labore et anxietate revolvit caput ad illam partem
in qua habebat plantas, et sic revolutus, cepit per coxas et
tybias arripiendo pilos ascendere, ita quod in infernum adhuc
reverti credebam.  Et ait michi magister, anelando velut homo
lassus: <Tene te bene, quia per tales scalas convenit a tanto
discedere malo>.  Postea exivit per unum foramen unius saxi, et
posuit me ad sedendum super oram illius saxi.  Ego elevavi oculos
et credidi videre Luciferum sicut ipsum dimiseram, et vidi ipsum
crura tenere superius.  Et si ego attonitus tunc deveni, gens
grossa cogitet, que non videt qualis est ille punctus quem ego
dimiseram.  Et hic finitur quarta et ultima pars Cociti, et per
consequens nonus et ultimus circulus inferni.

	Post hec ait Virgilius ad autorem: <Erige te in pedes. 
Via est longa et iter iniquum, et iam sol ad mediam tertiam
redit>.  Non enim erat, ait autor, caminata palatii locus ubi
eramus, sed naturalis burella, que habebat malum solum et luminis
indigentiam.  Et hic movet autor triplicem questionem.  Prima est
ista: <Magister mi, antequam de abyssu me evellam, ad extrahendum
me de uno errore loquere michi queso.  Ubi est glacies?>  Secunda
est ista: <Et iste -- subaudi Lucifer -- quomodo est contrario
ita fixus?>  Tertia vero est ista: <Et quomodo in tam modica hora
a sero ad mane fecit sol tam velociter cursum suum?>  Cui
Virgilius: <Tu ymaginaris esse adhuc ultra centrum, ubi ego me
applicui ad pilum vermis rei qui perforat mundum.  Ultra centrum
nempe fuisti tantum quantum ego descendi.  Quando vero ego me
volvi, tu transisti punctum ad quem ex omni parte pondera cuncta
fluunt.  Et es modo sub illo emisperio quod est oppositum illi
quod mundi operit partem siccam, et sub cuius culmine fuit
consumptus ille homo qui natus fuit et vixit sine crimine.  Tu
habes pedes super modicam speram que facit aliam faciem de
Iudeca>.  Et sic est ad primam questionem facta responsio: hic
est mane quando ibi est sero.  Et sic patet responsio ad
secundam: et iste qui fecit nobis scalas cum pilo infixus est
adhuc sicut primitus ipse erat.  Ex ista enim parte cecidit de
celo.  Et terra, que prius ex ista parte se ostendit, timore sui
de mari velamen sibi fecit, et venit ad emisperium vestrum, et
forte, ut fugeret eum, dimisit hic locum vacuum illa que apparet
hac, et superius recurrit.  Locus est ibi inferius, a Belzebub
remotus tantum quantum tumba descenditur, qui non visu sed sono
est notus, unius, scilicet, aqueole que ibi descendit per foramen
unius saxi, quod corrosit cum cursu quem ipsa volvit postquam
pendet.  Dux itaque et ego per illud iter absconsum intravimus ad
revertendum in clarum mundum, et sine cura aliqua habendi aliquam
requiem ascendimus, ipse primus et ego secundus, tantum quod ego
vidi de pulcris rebus quas portat celum per unum rotundum
foramen.  Et inde exivimus ad revidendum stellas.  Ideo ait in
textu:

     Et quindi uscimmo a riveder le stelle.

                        (^Inf.~ XXXIV. 139)

	|1-3.~  Istorum trium richtimorum, primus extractus est
de hymno dominice passionis, qui sic incipit: <Vexilla regis
prodeunt, fulget crucis misterium, etc>.  Si queratur vero quare
Dantes tale initium dedit isti ultimo cantui infernali?  Est
sciendum quod hoc fecit ad terrendum Luciferum.  Lucifer enim, ut
dicunt sancti, stetit in brachio crucis Christi quando ipse
Christus, pro salute nostra, pendebat in cruce.  Et dum credidit
capere Christum, captus est a Christo.  Fuit enim Christus, in
capiendo Luciferum, magna prudentia usus.  Lucifer enim in arbore
pomi vetiti posuit musipulam cum qua cepit totum genus humanum;
quia illa hora qua Adam et Eva de pomo vetito manducarunt, totum
genus humanum fuit diabolo subiugatum.  Filius autem Dei, volens
istum lupum infernalem capere, in ligno crucis, ut ait
Augustinus, carnem et sanguinem suum posuit; sub qua carne et
sanguine divinitatem abscondit.  Dyabolus autem, volens escam
carnis et sanguinis capere, ab hamo divinitatis fuit captus et
perpetuo religatus.  Itaque sicut ipse per pomum arboris vetiti
cepit hominem, ita per pomum arboris crucis captus est ab homine
deo.  Unde cantat Ecclesia in officio dominice passionis: De
parentis prothoplaustri fraude facta condolens, quando pomi
noxialis morte morsu corruit, ipse lignum tunc notavit, damna
ligni ut solveret.  Hoc opus nostre salutis ordo depoposcerat,
multiformis proditoris ars ut artem falleret, et medelam ferret
inde hostis unde leserat.  Virgilius igitur, ad terrendum
dyabolum statim quod appropinquavit, ad eum ait: <Vexilla regis
prodeunt inferni>, ex hoc improperans ipsi diabolo, et sibi
reducens ad memoriam illa gloriosa vexilla crucis a quibus ipse
fuit a Christo triumphaliter debellatus, et in profundo inferni
usque ad diem iudicii religatus.  Nam, ut dicunt sancti, semper
quando diabolus videt crucem, vel quando ipsam audit nominari,
mirabili terrore terretur, recolens qualiter Christus ipsum cum
illo vexillo prostravit.  Ideo Virgilius, videns diabolum, ait ad
Dantem: <Vexilla regis inferni prodeunt>, quasi dicat: Vide
vexilla regis inferni, in quo loco posita sunt, ex quo a vexillis
crucis Christi debellata atque prostrata fuerunt.

	|4-7.~  Hic inducit autor unam comparationem, ad
designandum modum per quem in illis tenebris vidit Luciferum. 
Comparatio autem talis est: Aliquando accidit quod ex vapore
terrestri surgit nebula iuxta crepusculum, cum nostrum, scilicet,
emisperium incipit obscurari; que cum agitatur vel movetur,
videtur a longe molendinum quod a vento giratur.  Tale nanque
edificium Lucifer videbatur, et propter magnitudinem et propter
multas et magnas alas quas habet.  Quid autem est emisperium, et
quot sint emisperia, iam superius est expressum.

	^PRIMA COMPARATIO.~  Lictera plana est.

	|10-12.~  In ista parte tractat autor de ultima parte
Cociti, in qua puniuntur illi proditores qui contra suos
beneficos dominos et amicos dolose aliquid machinantur.  Que
quidem pars Iudeca vocatur, denominata quidem ab illo Iuda
Scarioth, qui in suum Deum Dominum et amicum omnia proditionum
fuit genera operatus.  Nam primo, operatus est in eum primam
proditionem, que punitur in Cayna, quia tradidit carnem et
sanguinem suum, inquantum ipse Iudeus tradidit Christum, qui
secundum carnem erat de tribu Iuda.  Secundo, operatus est in eum
proditionem que punitur in Anthenora, quia dispersit societatem
et collegium apostolicum, de quo ipse erat, dum caput tanti
collegii in manus prodidit Iudeorum.  Tertio, operatus est in eum
proditionem que punitur in Tholomea, dum amicum suum osculo
tradidit.  Unde Christus dixit ei: <Osculo tradis filium
hominis>.  Quarto, operatus est in eum proditionem que punitur in
infimo loco inferni; illorum, scilicet, proditorum qui tradunt
suos dominos reverendos: et ipse tradidit Magistrum suum, Dominum
suum, et Deum suum.  Iudas re vera fuit receptaculum et habitatio
diaboli; unde beatus Iohannes in Evangelio suo dicit quod
diabolus intravit in cor Iude, ibi: Et cum diabolus iam misisset
in cor, ut traderet eum Iudas, Symonis Scariothis {^Ioannes~
13.2}.  Peccavit autem Iudas tradendo Christum tripliciter:
primo, quia peccavit in se ipsum, quia se totum dedit diabolo, in
quantum proditionem corde concepit, ut patet in autoritate
premissa; quia recepit dyabolum in corde, ut traderet Christum. 
Ore ordinavit, Mathei XXVI+o~: Quid vultis michi dare, et ego eum
vobis tradam? {^Matth.~ 26.15}.  Psalmista: Os peccatoris et
dolosi super me apertum est {^Psalm.~ 108.2}.  Hec autoritas
proprie fuit prophetata de Iuda.  Opere complevit: Mathei
XXVII+o~: Quemcunque osculatus fuero, ipse est; tenete eum
{^Matth.~ 26.48 (^adapted~)}.  Et sicut dixit, osculatus est eum. 
Et sic patet quod Iudas, dum dedit se totum dyabolo, corde, ore,
et opere peccavit in se ipsum.

	Secundo peccavit in Deum, quia fuit proditor Domini sui. 
Unde dicit evangelista quod tradidit eum.  Sed quem eu[m]?  Eum
scilicet a quo fuerat electus: Iohannis VI+o~: Ego elegi vos de
mundo {^Ioannes~ 15.19}.  Item eum a quo fuerat multum dilectus;
unde vocat eum amicum.  Mathei vigesimo septimo: Amice, ad quid
venisti? {actually ^Matth.~ 26.50}.  Iob XVI: Quem maxime
diligebam, adversatus est me {actually ^Iob~ 19.19}.  Item a quo
fuerat spiritualiter et temporaliter nutritus; Psalmista: Homo
pacis mee, qui edebat panes meos, magnificavit super me
supplantationem {^Psalm.~ 40.10a}.  Iohannis XIII: Qui manducat
panem meum, levabit contra me calcaneum suum {^Ioannes~ 13.18}. 
Et sic patet quomodo peccavit in Deum.

	Tertio peccavit in proximum, quia dissipavit collegium
apostolicum.  Dissipavit enim illud tripliciter: primo per
cupiditatem, quia fur erat et loculos habens, ea que mittebantur
portabat {^Ioannes~ 12.6}, ut habetur Iohannis XII+o~; secundo
per persecutionem, quia mortem apostolorum moliebatur: Mathei
XXI+o~: Percutiam pastorem, et dispergentur oves gregis {actually
^Matth.~ 26.31}; tertio per desperationem, quia laqueo se
suspendit, ut habetur Mathei XXVII.  Et sic sua morte diminutus
est numerus duodenarius.  De nequitia istius potest intelligi
illud verbum Amos prophete: Super tribus sceleribus Iuda et super
quartum non convertam eum {^Prophetia Amos~ 2.4}.  Tria fuerunt
scelera Iude: quia diabolo se dedit, Dominum suum prodidit, et
apostolos dissipavit.  Et quartum, quia de his tribus desperans,
laqueo se suspendit.  Ab ipso itaque ultima et profundior pars
inferni denominatur.  Unde superius, nono cantu, ait Virgilius ad
autorem, ubi loquitur de Erictone:

     Di poco era di me la carne nuda,
     ch'ella mi fec'entrar dentr'a quel muro,
     per trarn' un spirto del cerchio di Giuda.
     Quell'@e 'l pi@u basso loco e 'l pi@u oscuro,
     e 'l pi@u lontan dal ciel che tutto gira, etc.

                        (^Inf.~ IX. 25-29)

	Ponuntur itaque ab autore proditores dominorum in
infimiori et bassiori loco totius inferni, in circuitu scilicet
ipsius Luciferi, qui est infixus in centro terre; quia quanto
magis peccaverunt, tanto magis a celo elongantur, et in infimis
retruduntur, in glacie scilicet congelata. 

	^SECUNDA COMPARATIO.~  Lictera plana est.

	|13-15.~  Ubi nota quod licet omnes proditores in Cociti
glacie puniantur, tamen in ea diversimode stant infixi.  Nam illi
qui habitant in Cayna stant in superficie glaciei: vultibus,
pectoribus, et ventribus congelati.  Illi vero qui in Anthenora
sunt, usque ad caput in illa glacie stant infixi.  Illi autem qui
sunt in Tholomea, stant resupini iacentes.  Isti vero ultimi, qui
in circuitu Luciferi puniuntur, alii iacent a glacie undique
cooperti; alii stant cum capite inferius infixi; alii capitibus
elevati, alii vero habent ad pedes capita revoluta. 

	Et sic patet quomodo isti, elongati a celo, frigore
intolerabili cruciantur.  Et circa istam particulam, nota quod
omnes pene que in isto inferno poetice designantur, aut procedunt
a frigore, aut a calore {both Mss. have ^colore~} aut ab utroque;
et in hoc autor a Divina Pagina non recedit.  Nam Christus in
Evangelio, ubi loquitur de penis inferni, ait: Ibi erit fletus et
stridor dentium {^Matth.~ 8.12}.  Glosa: Fletus causatur ex fumo
qui ab igne procedit; stridor vero dentium causatur a frigore. 
Et beatus Iob, ubi loquitur de animabus damnatis ait: Transibunt
ab aquis nivium ad calorem nimium {^Iob~ 24.19 (^adapted~)}. 
Istis itaque duabus penis autor cruciari dicit animas damnatorum;
quod sic patet: nam in secundo circulo, cantu quinto, ubi
puniuntur luxuriosi, ponit buffaram que animas movet, agitat, et
impellit {*^Inf.~ V. 31-33*}.  Sed quia talis ventus est
frigidus, ideo habent frigus; et quia ex motu generatur calor,
ideo a frigore transeunt ad calorem.  In tertio circulo, cantu
sexto, ubi puniuntur gulosi, ponit pluviam, grandinem, atque
nivem; sed ista pena tota est frigida.  In quarto circulo, cantu
septimo, ubi puniuntur prodigi et avari, ponit quomodo magna
continue contra se movent saxa; sed talis pugna habet generare
calorem.  In quinto circulo, cantu octavo, ubi puniuntur quatuor
genera peccatorum, ponit paludem fetidam et obscuram, in qua ille
anime stant submerse: sed talis pena frigida est credenda.  In
sexto circulo, cantu nono et decimo, ubi puniuntur heretici,
ponit civitatem ignitam et sepulcra ignita: sed ista pena
calidissima iudicatur.  Veniam ad girones qui in septimo circulo
continentur.  Nam in primo girone, cantu XII+o~, ubi puniuntur
tyranni, homicide, et predones, ponit fluvium sanguinis calidum;
et ista pena calida est.  In secundo girone, cantu tertiodecimo,
ubi puniuntur desperati et lusores, ponit arpias, que pascendo
lacerant animas arbores factas; et ponit etiam ibi canes, que
insequuntur animas fugientes: sed ista pena calida et frigida est
censenda.  In tertio girone, in quo puniuntur blasphemi, cantu
XIIII+o~, sodomite cantu quintodecimo et sextodecimo, et usurarii
cantu decimo septimo, ponit igneam pluviam super illum gironem ab
alto cadentem; et ista pena calida est.

	Visis gironibus, ad bulgias, que sunt in octavo circulo,
accedamus.  In prima bulgia, cantu decimo octavo, in qua
puniuntur lenones et deceptores, ponit demones cornutos, animas
verberantes; sed ex talibus ictibus calorem oriri credendum est. 
In secunda bulgia, cantu ut supra, ubi puniuntur adulatores,
ponit fossatum stercorum; sed ex tali materia anime habent
frigus, ex fetore autem et anxietate, calorem.  In tertia bulgia,
cantu nonodecimo, ubi puniuntur symoniaci, ponit quod ille anime
habent plantas accensas, et sic patiuntur calorem.  In quarta
bulgia, cantu XX+o~, ubi puniuntur magi, augures, et divini,
ponit quod habent facies retroversas et quod cum magna anxietate
incedunt.  Sed talis pena partim frigida, partim calida est
censenda: frigida propter locum, et calida propter modum.  In
quinta bulgia, cantu vigesimoprimo et vigesimosecundo, ubi
puniuntur barattatores, ponit pegolam calidam in qua anime
dequoquuntur; sed talis pena calidissima iudicatur.  In sexta
bulgia, cantu XXIII+o~, ubi puniuntur ypocrite, ponit quod habent
capas plumbeas exterius inauratas, ex quo pondere calor maximus
procreatur.  In septima bulgia, cantu vigesimoquarto et
vigesimoquinto, ubi puniuntur latrones, ponit conversionem
animarum in serpentes et e converso; sed talis conversio habet
generare, ex magna anxietate, calorem, et ex magno timore habet
generare rigorem; et sic isti calorem patiuntur et frigus.  In
octava bulgia, cantu vigesimosexto et vigesimoseptimo, ubi
puniuntur dolosi oratores et fraudulenti consiliarii, ponit
animas eorum in flammis ardentibus concremari.  In nona bulgia,
cantu vigesimooctavo, ubi puniuntur scismatici, ponit quod tales
ab uno demone diversis vulneribus vulnerantur; sed talis pena
calorem generat atque frigus.  In decima vero et ultima bulgia,
cantu vigesimonono et trigesimo, ubi puniuntur falsatores, ponit
omnes infirmitates febrium et leprarum; sed talis pena est omnino
calida et frigida iudicanda.  In isto vero nono et ultimo
circulo, qui magis distat ab orbe, est frigus intolerabile, sicut
iam dictum est.  Et sic patet quod omnes pene inferni aut
procedunt a frigore, aut a calore, aut mixtim ab utroque.

	|16-21.~  In hoc loco Virgilius ostendit autori primum
angelum, qui habuit tantam pulcritudinem quod fuit signaculum
similitudinis Altissimi, vestitus omni lapide pretioso.  Qui
quidem, propter suam ingratitudinem et appetitum perverse
excellentie, quia suo Domino voluit, ultra quod non erat,
indebite similari, factus est dyabolus; idest, deorsum ruens et
cadens de celo, retrusus est in inferno.  Qui diversa sortitur
vocabula: nam dicitur theologice <Lucifer> in sua prima
creatione, quasi <lucem ferens>; poetice vero dicitur <Ditis>,
qui secundum paganos erat maior demon inferni, scilicet Pluto. 
Autor autem istud nomen <Ditis> et imponit Lucifero, quia
imperator inferni, et imponit civitati ignee, quia continet regna
sua.  Omnium autem malorum angelorum caput et dux Lucifer est,
qui secundum Gregorium sic est dictus pro eo quod angelis clarior
est creatus.  Unde item Gregorius: Primus angelus ideo lapide
pretioso ornatus extitit, quia dum cunctis angelorum agminibus
prefuit, ex eorum comparatione clarior fuit; sed contra
conditorem suum superbiens, lucem et claritatem perdidit et
formam deformem et obscuram apostasie sue merito acquisivit. 
Damascenus autem libro primo, capitulo 18: <Ex his>, inquit,
<angelicis virtutibus ille qui aliis preerat et cui terre
custodia a Deo commissa erat, non natura malus factus, sed bonus
existens, nequaquam ab ipso conditore semitam malitie in se
habens, non ferens illuminationem et honorem quem sibi ipse
conditor largitus fuerat, elatione liberi arbitrii sui versus
est, ex eo quod est secundum naturam in id quod est preter
naturam.  Unde Deo rebellare volens, primo a bono deficiens in
malum venit> {Damascenus, ^Orthodoxae fidei accurata explicatio~,
IIII libris distincta, Basilea 1548, p. 77 (Lib. II., cap. 4.)}. 
Et infra: <Lumen igitur creatum a conditore, propria voluntate
tenebra factum est.  Simul autem cum eo evulsa est et consecuta
angelorum qui subordinati {^Br.~ ordinati} erant sub ipso
infinita multitudo; et voluntarie facti sunt mali, ex bono ad
malum declinantes> {Damascenus, ^loc. cit.~}.  Item dicit idem
Damascenus, quod non habent potestatem neque virtutem contra
aliquem, nisi a Deo permissive et dispensative concedatur; sed
divina permissione transfigurant se in quamcunque voluerint
imaginem sive figuram.  Omnis etiam malitia et immunde passiones
ex ipsis cogitate sunt; quas quidem mittere, idest suggerere
possunt, sed violentiam inferre non prevalent {Damascenus, ^loc.
cit.~}.  Item idem: <Quod hominibus est mors, hoc angelis est
lapsus; post casum enim, non est eis penitentia, quem admodum
post mortem hominibus non est vita> {Damascenus, ^loc. cit.~}. 
Item Gregorius dicit: <Dyabolus a gratia desertus obstinatus in
malitia permansit, ita quod nichil boni velit bona voluntate. 
Liberum siquidem arbitrium habet, sed depressum et ad malum
incessanter inclinatum; ita quod semper bonum refugit, malum vero
eligere non desistit.  Et ideo accidit sibi ut a summo bono
caderet in summum malum> {^Gregorius, ^Expos. Moral.~ II. 6}. 
Cassiodorus: Cupiebat rapere divinitatem et amisit felicitatem. 
Item quia altitudinem sibi inconvenientem et indebite appetiit,
ideo iusto ordine ad yma ruit; ut qui se iuste non tenuit in
summo, secundum iustitie ordinem se teneat nunc in ymo.  Propter
quod et diabolus, idest deorsum ruens, a sanctis nuncupatus est. 
Circa quod nota quod propter diversas naturas quas habet, vel
diversa tentamenta que facit, diversis nominibus nominatur. 
Quando enim tentat de superbia, dicitur <dyabolus>, idest
<deorsum ruens>, idest ruere faciens.  Quando de invidia, dicitur
<Sathan>, idest <adversarius plasmationi>, quia invidet nobis, eo
quod ad illam felicitatem ascendimus, de qua ipse extitit
fulminatus.  Quando de ira, dicitur <exterminator>, quia ira
ponit hominem extra terminos suos.  Quando de accidia, dicitur
<demonium>, idest <sufficiens iniquitas>, quia ipsa accidia
sufficit ad damnationem hominis.  Quando de avaritia, dicitur
<leviathan>, idest <additamentum>, quia, ut dicit Gregorius:
Malum malo addit, et penam pena addere non desistit {^Expos.
Moral.~ IV. 13}.  Quando de gula, dicitur <vehemoth>, idest
animal, quia gula reddit hominem bestialem.  Quando vero de
luxuria, dicitur <Asmodeus>, idest <facture iudicium>, quia
propter luxuriam iam Deus iudicavit mundum.  Plato autem in
Thimeo vocat ipsum <cachodemonem>; cachodemon autem interpretatur
<mala sciens>, a ^cacho,~ quod est <malum>, et ^demon,~ quod est
<sciens>.  Dicitur itaque <cachodemon> propter scientie qua viget
naturaliter perspicacitatem.  Viget enim sensu nature,
experientia temporis, et intelligentia scripture, sicut dicit
Beda et Damascenus.  Beatus etiam Ysidorus dicit quod Greci
vocant demones peritos et scientes: presciunt enim multa futura,
unde solent dare aliqua responsa.  In ipsis enim est cognitio
rerum plus quam in hominibus, partim subtilioris sensus acumine,
partim experientia longissime vite, partim Dei iussu et angelica
revelatione.  Hii corporum aereorum natura vigent.  Ante
transgressionem vero celestia corpora gerebant; lapsi vero in
aeream qualitatem conversi sunt, et ista aeris caliginosi spatia
tenere permissi sunt, qui eis carcer est usque ad iudicium.  Item
preter ista nomina multipliciter demonis malitia in Sacra Pagina
denotatur.  Dicitur enim <serpens>, vel <draco>, propter ipsius
virulentam astutiam, Apocalipsis XII+o~; <leo>, propter eius
apertam violentiam; prima Petri, ultimo; <vectis>, propter eius
obstinatam duritiam, Ysaias 79 {actually ^Isais~ 27.1}; <coluber
tortuosus>, propter ipsius in isto aere caliginoso latentiam. 
Ideo ab Augustino recitatur opinio Platonis de cachodemonibus
^Super Genesim ad Licteram,~ libro tertio: <Demones>, inquit,
<aerea dicuntur animalia, quia corporum aereorum natura vigent;
nec per mortem dissolvuntur, quia prevalet in eis elementum aptum
ad patiendum potius quam ad agendum> {^De Genesi ad litteram~
III. 14 (^adapted~)}.  Item dicit idem Augustinus, tertio libro
^De Civitate Dei,~ quod demones sunt <animalia omnino passiva;
mente rationalia; tempore, idest duratione, eterna; corpore
aerea> {actually ^De Civ. Dei~ VII. 16 (^adapted~)}.  Hec quidem
ab Augustino opinative et recitative dicta sunt, insinuare volens
qualiter demon de loco summe luminoso, scilicet celo empireo, sit
expulsus, et in hoc aere caliginoso reclusus, ut ibi patiatur. 
Mali igitur angeli, consentientes voluntati Luciferi cadentis,
irrecuperabiliter in hoc aere caliginoso, velut in carcere, sunt
reclusi.  Ceciderunt autem de luce in tenebram, de scientia in
ignorantiam, de dilectione in odium et invidiam, de summa
felicitate in summam miseriam, ut dicit Gregorius.  Item demones
presunt demonibus secundum maiorem scientiam, et secundum minorem
aliis subsunt, ut dicit beatus Ambrosius ^Super Lucam.~  Quamvis
enim obstinati sint in malo, a vivaci tamen sensu non sunt
penitus spoliati.  Nam, ut dicit Ysidorus, demones vigent
triplici acumine: nam quedam sciunt subtilitate nature, quedam
experientia temporum vel diuturnitate, quedam sanctorum spirituum
revelatione.  Item demones, ut dicit Augustinus in ^Enchiridion~
{quotation actually from ^De Trinitate~ III. 13}, vivacitate
ingenii cognoscunt seminales rerum virtutes nobis occultas, quas
per congruas et temperatas elementorum commixtiones spargunt, et
sic diversas rerum speties producunt.  Quod enim per se posset
facere natura successive, hoc potest diabolus facere subito per
accelerationem operum nature.  Unde per artem demonum magi
Pharaonis serpentes et ranas subito produxerunt, sicut super
Exodum dicit glosa.  Item demonum intentio tota est ad malum et
fatigationem bonorum; et ideo elementa sepe perturbant,
tempestates in mari et in aere concitant, fructus terre
corrumpunt et devastant; item peiora facerent, si boni angeli
eorum malitiam non cohiberent.  Et ideo continue peccant, et
quocunque vadunt, penam suam continue secum portant, ut dicit
Gregorius.  Item Gregorius, in libro XIIIIM+ ^Moralium~: Secundum
diversas diversorum complexiones varias, diversis parant
tentationum deceptiones; nam letos tentant de luxuria, tristes de
discordia, timidos de desperatione, superbos de presumptione
{actually ^Moralium~ XXIX. 12 (^adapted~); it has not been
possible to trace the reference to Gregorius exactly}.  Item in
libro XVII {actually XXVII. 17 (^adapted~)}: Primo antiquus
hostis tentans quasi consulendo blanda et illicita animo
suggerit, post ad delectationem pertrahit, ad extremum consensum
possidens violenta consuetudine premit.  Item in libro 33:
Apparente iudicio, cuncto assistente celestis curie ministerio,
ille hostis dyabolus bellua crudelis et fortis in medio captus
adducetur; et cum suo toto corpore eternis gehenne incendiis
mancipabitur.  Ubi utique inauditum erit spectaculum, quando hec
immanissima bellua electorum oculis ostendetur {^Moralium~
XXXIII. 19 (^adapted~)}.  Pena autem ipsorum est quod divinam
gratiam et beatam patriam perdiderunt, quod mala semper appetunt
et quantum possunt illa perficiunt, et quod in isto aere
caliginoso incarcerati existunt.  In fine autem mundi omnes in
inferni carcere cum Lucifero retrudentur.

	Ex premissis igitur patet quare Dantes ita modicum
locutus est de demonibus in inferno, quia sunt pro maiori parte
in isto aere obscuro locati.  Creditur tamen quod Lucifer sit in
profundo terre reclusus, et quod inulti demones, ut damnatos
crucient, sint similiter in inferno.  Si vero queritur utrum de
ordine angelorum quolibet quidam ceciderint et quot fuerint qui
ceciderunt, audi quid de istis duabus opinionibus sentiat beatus
Ugo de Sancto Victore.  Et primo de prima: <Novem>, inquit,
<ordines angelorum ab initio conditi sunt, et ex singulis
ordinibus aliqui ceciderunt> {^De Sacramento~ I. v. 30
(^adapted~) (^Pat. Lat.~, vol. 176, p. 261)}.  Unde Apostolus,
cum de malignorum spirituum tyrannide faceret mentionem,
principatus et potestates tenebrarum nominavit, ut videlicet
ostenderet, quia idem nunc quisque in malo ministerium ex
perversitate exerceret, quod ad bonum perficiendum ex conditione
accepit.  <Nusquam tamen Scripturarum nequam spiritus seraphin
appellatos invenio, quia licet cetera dona post ruinam adhuc in
malo possideant, caritatem tamen in dilectione dei nequaquam
habere potuerunt>.  Secundo de secunda: <De numero autem lapsorum
certa autoritas nulla invenitur; omnino autem probabile videtur
plures remansisse quam cecidisse>.  Propheta enim, cum
demonstraret currus igneos, consolans ait: Plures sunt qui sunt
nobiscum quam qui cum illis sunt.  Hinc conicimus plures esse
electos angelos quam reprobos.  Sunt qui dicunt tot electos ex
hominibus ad angelorum numerum ascensuros quot constat electos
ibi angelos remansisse; propter Scripturam que ait: <Statuit
terminos populorum iuxta numerum angelorum Dei.  Quod si verum
est, cum multo plures sint in hominibus reprobi quam boni, plures
erunt reprobi quam electi angeli.  Si autem homines reprobi
plures sunt quam electi angeli, cum electi angeli plures sint
quam reprobi, plures erunt homines reprobi quam reprobi angeli. 
Quomodo ergo verum est quod dicitur unusquisque hominum duos
angelos habere deputatos sibi, unum malum, ad impugnationem, et
unum bonum, ad defensionem?  cum numerus hominum transcendat
numerum angelorum?  Ista autem inter occulta melius deputantur,
et ubi ignorantia non culpatur, presumptio arguitur> {^De
Sacremento~ I. v. 31 (^adapted~)}.  Hucusque Ugo de Sancto
Victore.  Et ista de Lucifero et angelis eius sufficiant quoad
presens.

	|34-36.~  ^NOTABILE.~  In hoc notabili moraliter
declaratur, quod cum aliquis sua culpa ab alto statu descendit ad
ymum, quod bene stat sibi omne malum quod habet.

	|37-39.~  Tres facies dicitur primus angelus habere, quia
per appetitum perverse excellentie appetiit excellentiam
trinitatis.  Deus enim, licet sit unus in substantia, est tamen
trinus in persona; qui quidem maxime habet tria, scilicet: summam
et infinitam potentiam, qua mediante cuncta ex nichilo produxit
in esse, et qua universa et singula que vult facere potest; et
ista potentia attribuitur Patri.  Secundo, habet Deus summam et
infinitam sapientiam, qua mediante omnia creata ordinate
distinxit, et qua cuncta suis locis debitis collocavit; et ista
sapientia attribuitur Filio.  Tertio, habet Deus summam et
infinitam clementiam, qua mediante omnia creata a potentia et
ordinata a sapientia sua ineffabili pietate et bonitate regulat
et gubernat; et ista clementia attribuitur Spiritui Sancto. 
Lucifer autem, dum in superbiam est elatus, divinam excellentiam
affectavit, et ideo de potentia cecidit in impotentiam; quia,
iuxta Gregorium, ita debilis factus est, quod non potest vincere
nisi volentem.  De sapientia cecidit in malitiam et ignorantiam,
quia licet habeat scientiam, non utitur ea nisi in malo.  De
clementia vero et bonitate cecidit in odium et invidiam, quia
omne bonum odit et omni bono invidet.  Et hiis tribus sententiis
seu penis, quibus subiacet ipse demon, correspondent facies sue
trine.  Nam facies rubea correspondet impotentie et fragilitati
sue; quia homo, dum de suo defectu verecundatur, rubicundus
efficitur.  Facies vero nigra correspondet obscuritati
ignorantie.  Facies autem pallida odio et invidie correspondet. 
Ideo dicitur in textu: |L'una dinanzi, et quell'era vermiglia.~

	|43-45.~  Nilus est unus ex quatuor fluviis paradisi qui
de Arabia, ubi nimio estu solis Ethiopes oriuntur, per Egyptum
descendit in mare, dividens Asiam a Libia, ut superius dictum
est.

	|46-51.~  Lucifer enim dicitur habere sex alas; quia,
iuxta Prophetam, fuit de numero cherubin, qui sex alas habere
dicuntur propter perfectionem scientie, que in numero senario
continetur.  Nam nullus numerus ita perfectus sicut senarius a
philosophis esse censetur.  Quales autem pennas habeant sue ale,
subiungendo declarat dicens:

     Non av@en penne, ma di vulpistrello
     era lor modo; et quelle svolazzava,
     s@i che tre venti si mov@en da ello:

	Isti tres venti, qui ab alis Luciferi procedunt, sunt
tria vitia principalia a quibus omnia oriuntur, scilicet
superbia, avaritia, et luxuria.  De quibus ait Iohannes in
canonica sua: Omne quod est in mundo aut est concupiscentia
carnis, aut concupiscentia oculorum, aut superbia vite {I ^Ep. B.
Ioan. Ap.~ 2.16}.  De isto vero triplice vento, cum quo diabolus
accendit omne nefas, ait Deus per Prophetam: Ego creavi fabrum
sufflantem in igne prunas {^Isaias~ 44.16}.

	|55-56.~  ^TERTIA COMPARATIO.~  |Maciulla,~ que alio
nomine dicitur ^gramula,~ est instrumentum ligneum, quo frangitur
linum.

	|61-67.~  In hac parte agit autor de tribus summis
proditoribus, qui suos reverendos dominos prodiderunt: videlicet
de Iuda, qui prodidit Christum, filium Dei vivi, de quo actum est
supra, et de duobus principibus romanis, Bruto scilicet et
Cassio, qui Iulium Cesarem prodiderunt.  Iulius enim Cesar dolo
istorum duorum, quos intime diligebat, fuit occisus.  De qua
morte habes supra, circulo primo, cantu vero quarto {*v. 123*}.  

	|68-139.~  Cetera vero, que sequuntur in textu, satis
sunt aperta.

	|Conclusione.~  ^Expliciunt expositiones et glose super
primam canticam Comedie Dantis Alagherii excellentissimi
Latinorum poete.  Deo gratias.  Amen.~


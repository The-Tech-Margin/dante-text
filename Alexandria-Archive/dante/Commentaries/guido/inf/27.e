	|Proemio.~  ^Vigesimi septimi cantus titulus talis est.~

	In isto XXVII+o~ cantu autor prosequitur de eadem octava
malabulgia, de qua superius etiam pertractavit.

	In isto XXVII cantu continentur due comparationes {*vv.
7-15; 94-97*} et duo notabilia {*vv. 79-82; 118-120*}.

	|Deductio textus de vulgari in latinum.~

	Postquam Ulixes finem imposuit verbis suis, cachumen sive
summitas sue flamme que dum loquebatur se ipsam vibraverat more
lingue, iam rectus et quietus in apice sue flamme, a Virgilio de
ipsius licentia recedebat.  Et hoc est quod taliter incipit
cantus iste.  Iam erat flamma -- subaudi Ulixis -- erecta
superius et quieta ut plus non diceret, et iam a nobis recedebat
cum licentia dulcis vatis, quando una alia -- subaudi flamma --
que post ipsam veniebat, nos fecit volvere nostros oculos ad sui
apicem vel cachumen propter unum confusum sonitum qui
egrediebatur ex illa.  Qualiter autem esset confusus ille sonus,
exemplificando declarat dicens: Sicut bos siculus qui mugit primo
cum planctu illius -- et hoc fuit iustum, quia ipsum temperaverat
lima sua-- mugiebat cum voce afflicti, ita, licet cum toto quod
esset ex ere, ipse -- subaudi bos ereus -- omnino videbatur a
dolore trafixus; simili modo, quia non habebat viam nec foramen
-- subaudi illa flamma -- per quam viam vel foramen possent exire
verba a principio, idest ab apice ignis, verba dolorosa exibant
et in suum convertebantur taliter ydioma.  <O tu, ad quem dirigo
meam vocem, et qui loquebaris modo lombarde dicendo: ^Istra ten
va~, idest modo recede, ^pi@u non t'aizzo~, idest plus
fatigationem tibi ingerere nolo, quamvis ego venerim aliquantulum
tarde, non te tedeat aliquantulum stare mecum; vides quod non
tedet me et ardeo.  Si tu modo solum in istum cecum mundum de
illa dulci terra latina, de qua totam meam culpam porto, noviter
cecidisti, dic michi si Romandioli habent pacem vel guerram, quia
ego fui de illis montibus interioribus qui sunt inter Urbinum et
iugum de quo fluvius egreditur Tiberinus>.  Tunc Virgilius, quia
sibi loquebatur ille spiritus inflammatus, tetigit Dantem dicens:
<Loquere tu, quia iste est latinus>.  Dantes autem, quia iam
habebat responsionem in promptu, sine mora ei illico sic
respondit: <O anima que inferius es absconsa, Romandiola tua non
est, nec unquam fuit, sine guerra in suorum cordibus tyrannorum. 
Sed nullam manifestam modo ibidem dereliqui>.  Qui autem fuerint
illi tyranni qui illo tempore in ipsa Romandiola tyrannidem
exercebant, per ordinem autor in sua responsione subiungit
dicens: <Ravenna stat sicut stetit multis annis; Aquila enim de
Polenta taliter ipsam fovet quod Cerviam cooperit suis pennis. 
Terra autem illa que iam sustinuit longam obsidionem et de Gallis
fecit cruentatum coadunamen, sub bracchiis viridibus invenitur. 
Et Mastinus vetus et novus de Verrucchio, qui fecerunt de
Montagna malum gubernamen, ubi fit de dentibus suchium, idest
sucum {there is evidently something missing in this sentence.}  
Civitas autem Lamonii et Santerni conducunt leoninum de nido
albo, qui mutat partem ab estate ad hyemen.  Et illa -- subaudi
civitas -- cui Savium undat latus, sicut ipsa sedet inter planum
et montem, inter tyrannidem vivit in statu libero nunc ad
presens.  Nunc autem, quis tu sis edissere nobis rogo; non sis
durus magis michi quam fuerim ego tibi, ut nomen tuum in mundo
teneat altam frontem>.

	Postquam vero ille ignis aliquantulum mugiit more suo,
acutam cuspidem hac illacque commovit, et talem postea dedit
flatum: <Si ego crederem quod mea responsio dirigeretur ad
personam que unquam reverteretur ad mundum, ista flamma immobilis
permaneret; sed quia de isto fundo nunquam reversus est aliquis
vivus, si audio verum, responsionem sine timore infamie tibi do. 
Ego enim fui homo armorum et postea cordellerius, credendo sic
cinctus omnia --subaudi que male feceram -- emendare.  Et certe
meum credere integrum veniebat, nisi fuisset magnus sacerdos, cui
male eveniat, qui me in primas culpas recidivare coegit, et
quomodo et quare volo quod intelligas.  Quando osseus et pulpeus
ego eram, que duo, scilicet ossa et pulpas, michi dederat mater
mea, opera mea non fuerunt leonina breviter sed vulpina. 
Perpendimenta autem et coopertas vias protinus scivi omnes, et
ita duxi artes ipsarum, quod ad fines terre exivit sonus eorum. 
Sed quando me vidi in illa parte mee etatis in qua quilibet
deberet deponere vela et recolligere sartas, quicquid michi prius
placuerat tunc displicuit, et penitentem me reddidi et confessum;
ha me, miserum lapsum, et veraciter valuisset.  Princeps autem
novorum Phariseorum, habendo guerram prope Lateranum et non cum
Sarracenis nec etiam cum Iudeis, quia quilibet suus inimicus erat
protinus christianus, et nullus ex ipsis fuerat ad vincendum
Achon, nec mercator in terra soldani; nec summum officium, nec
ordines sacros consideravit in se, nec in me illum chamum qui
solitus erat suos cinctos facere macriores; sed sicut
Constantinus intra Siraptim Silvestrum consuluit pro sua lepra
curanda, ita iste me, tanquam magistrum, consuluit ut curari
posset a sua febre superba.  Petivit enim a me consilium et ego
tacui, quia sua verba michi ebria videbantur.  Sed ille, hoc
videns, statim intulit: <Cor tuum nullatenus suspicetur.  Ex nunc
te absolvo, et tu me doce quomodo Penestre ad terram deiciam et
prosternam.  Celum enim possum ego claudere et reserare, sicut tu
scis.  Ideo sunt due claves quas caras meus non habuit
antecessor>.  Tunc me argumenta gravia impulerunt, unde tacere
fuit michi visum peius, et dixi: <Pater, ex quo tu me lavas ab
illo peccato in quo dicadere nunc debeo, longa promissio cum
brevi observatione in alta sede te faciet triumphare>. 
Franciscus venit postea pro me, statim quod fui mortuus, sed unus
nigrorum cherubin illice sibi dixit: <Noli portare -- subaudi
istum --  nec iniuriam facere michi velis.  Venire debet inferius
inter meos afflictos, quia dedit consilium fraudulentum, a quo
citra semper sibi steti ad crines; quia absolvi non potest qui
non penitet de commisso, nec penitere et velle insimul homo
potest propter contradictoriam, que non consentit>.  Heu me
dolentem, quomodo me concussi quando me rapuit dicens: <Forsitan
tu non cogitabas quod ego logicus essem>.  Ad Minoem me portavit,
et ille dorsum durum cum cauda octies circumdedit, et postquam
ipsam cum magna rabie momordisset, ait: <Iste est de reis furis
ignis>.  Unde, sicut vides, perditus hic existo et ita vestitus,
eundo, deploro>.

	Quando vero iste spiritus suum dicere sic complevit,
flamma dolorando et se vibrando recessit.  Nos autem transivimus
ultra, ego scilicet et dux meus, super scopulum, idest pontem,
usque super alium arcum qui operit {^Br.~ coperit} fossam, in qua
solvitur feudum illis qui scismata seminando gravamen acquirunt. 
Ideo dicitur in textu:

     a quei che scommettendo acquistan carco.

                        (^Inf.~ XXVII. 136)

	|1-6.~  Verba sunt autoris in quibus tria breviter dicit:
Primum est quod illa flamma in qua loquebatur Ulixes, finito suo
sermone, se sursum erexit et quietavit, et hoc ne amplius
loqueretur.  Secundum est quod sic erecta et quietata, ab ipsis
de licentia Virgilii recedebat.  Tertium est quod, post ipsam
flammam in qua erat Ulixes et Dyomedes, una alia flamma cum
quodam confuso sonitu veniebat; ad quem sonitum Virgilius et
Dantes se illico cum oculis converterunt.  Qualis autem fuerit
ille confusus sonitus exemplificando declarat.

	|7-9.~  Istam ystoriam describit Orosius {^Historiarum
Lib.~ I. cap. XX} in hunc modum: Dicit enim quod in regno Sicilie
fuit antiquitus quidam rex, sive tyrannus, nomine Fallaris, qui
cum multos innocentes dannaret ad mortem, quidam argentarius qui
vocabatur Perillus, volens sue crudelitati placere, bovem ereum
vacuum intus fecit.  Cui bovi ex latere ianuam composuit, per
quam damnati possent includi; obtulitque ipsum tyranno ad hoc ut
quos exosos haberet, igne supposito, vivos intus includeret; et
cum gemitus emitterent, non gemitus humanus sed bovinus potius
videretur.  Sed Fallaris, licet esset tyrannus crudelis, factum
abhorruit ipsique Perillo mandavit ut ipse primus in bovem
intraret, ut sic qualiter per os tauri mugitum emitteret scire
posset.  Exemplificat itaque autor et dicit quod talis mugitus
confusus exibat de ista flamma, qualis exivit de bove siculo
quando in eo suus artifex fuit missus.  Et hoc fuit iustum et
equum, ut iste Perillus in laqueum caderet quem aliis non erubuit
preparare.  Facienti enim vel danti iniquum consilium devolvitur
super ipsum, ut habetur ^Ecclesiastici~, XXVII+o~ capitulo
{^Ecclesiasticus~ 27.30}.  Et Psalmista: <Incidit in foveam quam
fecit> {^Psalm.~ 7.16}.  Ideo dicit autor: <et ci@o fu dricto, /
perch@e l'avea temperato con sua lima>.  De tyrannide autem istius
Fallaris, licet in hoc facto fuerit valde iustus, scribit
Ponticus, doctus vir, auditor et discipulus Platonis, sicut
narrat Tullius in primo libro ^De Divinatione~ {^De. Div.~
23.46}, quod mater istius Fallaris vidit in somnio simulacra
multa, inter que vidit Mercurium, de cuius patera sive cuppa quam
manu tenebat cruor callidus fundebatur; qui cruor cum terram
attigisset refervescere videbatur, ita ut tota domus sanguine
redundaret.  Quod somnium crudelis filii crudelitas approbavit.

	^PRIMA COMPARATIO.~  Ista comparatio plana est.

	|10-13.  Mughiava~ -- subaudi bos ille ereus -- |con la
voce de l'afflicto~ -- idest Perilli -- |s@i che con tutto che
fosse di rame~ -- ille scilicet taurus -- |pur ei pareva dal
dolor trafitto~ -- lictera plana est -- |cos@i, per non aver via
n$e forame.~ 

	|14-18.~  Lictera plana est. 

	|19-20.~  Superius dixit autor in principio istius cantus
quod Ulixes de Virgilii licentia recedebat; hic autem ponit quid
sibi dixit cum ipsum abire permisit.

	|21.  Istra ten va, pi@u non t'aizzo.~  Ista sunt proprie
vocabula Lombardorum; et tantum sonant quantum in gramatica:
<Recede modo, plus te tenere nolo>.

	|22-24.~  Iste spiritus qui loquitur ad Virgilium modico
tempore ante descenderat ad infernum.  Ideo ait: <Perch'io sia
giunto alquanto tardo>.  Quasi dicat: Ego video quod tu
delectaris audire antiqua et maxime secreta, quia de nostro grege
nullum interrogasti nisi antiquum Ulixem, de cuius morte homines
diversimode opinantur.  Sed licet ego sim novus et non antiquus,
tamen in aliquo tibi potero complacere.  Et ideo non te tedeat
loqui mecum, quia me non tedet loqui tecum, licet crucier in hac
flamma.  

	|25-28.~  Dic itaque michi, queso, si tu modo noviter de
illa dulci terra latina descendis, si Romandioli habent pacem vel
guerram.  

	|29-30.~  Sed quia posset aliquis dicere qua re potius de
Romandiola quam de alia terra latina tu queris, ait:

     <ch'i' fui de' monti l@a intra Orbino
     e 'l giogo di che Tever si diserra>.

	Quasi dicat: Quia ego fui de illa patria que est inter
Urbinum et iuga Alpium, de quibus manat fluvius Tyberinus; ideo
de Romandiola, que michi erat contermina dum vivebam et pro
maiori parte subiecta.  Iste est enim ille magnificus comes Guido
de Monte Feretro, cuius ingenia et opera memoranda per universum
mundum intonuerunt; qui in sua iuventute fuit homo mirabiliter
sapiens et mirabiliter bellicosus, in sua autem senectute
abrenuntiavit mundo et pompis eius et factus est frater minor. 
Feretrum vero est quidam nobilis comitatus in Ytalia, inter
Romandiolam, Tusciam, et Marchiam Anconitanam.  Urbinum autem est
quedam civitas in montibus Romandiole quam iste comes possedit,
et sui etiam nunc possident descendentes.  Tyberis vero est
fluvius Romanorum qui dividit Tusciam a Campania, immo fluvius
tuscus ab autoribus appellatur.  Unde Virgilius, octavo libro
^Eneydorum,~ ubi loquitur de monte Palatino, ubi habitabat
Evander: <Hinc>, inquit, <tusco clauditur amni.  Hinc -- idest ex
alia parte -- Rutulus premit> {^Aeneid~ VIII. 473-474
(^adapted~)}.  Vocabatur autem iste fluvius antiquitus Albula,
sed a quodam rege nomine Tybris in dicto fluvio suffocato dictus
est Tybris, vel Tyberis, vel Tyberinus.  Unde Virgilius in eodem
libro:

     Tum reges asperque immani corpore Tybris,
     A quo post Ytali fluvium cognominem Tybrim
     Diximus; amisit verum vetus Albula nomen.

                        {^Aeneid~ VIII. 330-332}

	|36-39.~  Volens autor et comitis desiderium adimplere
qui dixit: <Dimmi se' Romagnuoli @an pace o guerra> et preceptis
Virgilii obedire qui ipsum tangendo dixit: <Parla tu, questi @e
latino>, sic ait: <O anima que includeris in hiis flammis,
Romandiola tua non est nec unquam fuit sine guerra in suorum
cordibus tyrannorum, sed modo nullam ibi manifestam dimisi>. 
Quasi dicat: Cur queris de statu Romandiole, cum scire deberes
quod sine guerra vel manifesta vel occulta stare non potest?  Sed
ut de regimine dicte provincie certam scientiam habeas, qualiter
et per quos tirannos ipsa Romandiola gubernetur tibi per ordinem
enarrabo.

	|40-42.~  Describens autor statum Romandiole et per quos
tyrannos, sive per que dominia ipsa Romandiola gubernabatur anno
scilicet millesimo trecentesimo, quo scilicet anno istam
composuit Comediam, incipit a prima terra, scilicet a Ravenna. 
Est autem Ravenna antiquissima et famosissima civitas inter omnes
ytalicas civitates, et est metropolis in tota provincia
Romandiole, ac etiam in quibusdam partibus provincie Lombardie;
quam quidem civitatem regebant et gubernabant illo tempore quidam
nobiles qui vocantur domini de Polenta, qui in vexillo aquilam
gestant.  Ideo ait:

     l'aquila da Polenta l@a si cova.

	Cervia vero est una alia civitas prope Ravennam, que
etiam regebatur per eosdem dominos de Polenta.  Ideo sequitur:

     s@i che Cervia ricuopre co' suoi vanni.

	|Vannos~ vocant Romandioli primas pennas que sunt
scilicet longiores in alis avium.  Et est sensus: Ita fovet
Ravennam aquila de Polenta, quod etiam Cerviam cooperit alis
suis.

	|43-45.~  Ista terra est quedam civitas in ipsa provincia
Romandiole que dicitur Forlivium, que tunc temporis erat sub
dominio quorumdam tirannorum qui habent {^Br.~ habebant} in armis
brancas virides leoninas.  Ista enim civitas passa fuit longam
obsidionem a Bononiensibus et a Guelfis.  Ideo dicitur in textu:
<che f$e gi@a la lunga prova>.  Sed iste comes Guido de Monte
Feretro, qui in hoc loco loquitur cum autore, et ipsam obsidionem
solvit et Gallos, qui in auxilium venerant Guelforum, crudeli
strage prostravit.  Ideo sequitur:

     et de' Franceschi sanguinoso mucchio,

	|Mucchio,~ idest montem; nam tanta fuit strages facta de
Gallis, quod ossa coadunata quendam monticulum effecerunt.

	|46-48.~  E 'l masti{*n*} vecchio e 'l nuovo da
Verrucchio, etc.~  Hic tangit autor sub quo dominio tunc temporis
Ariminum regebatur, et dicit quod regebatur per duos tyrannos,
dominum scilicet Malatestam et dominum Malatestinum, quos vocat
^mastinos,~ idest <canes crudeles>, qui ad modum canum fremebant
caninis dentibus in subiectos.  Ideo subdit: |l@a dove soglion,
fan de' denti succhio~, idest in Arimino dominabantur ubi soliti
sunt fremere.  Quod autem vocat ipsos de Verrucchio, est sciendum
quod Verrucchium est quoddam castrum unde isti sunt nobiles
oriundi.  Quod vero sequitur: |che fecer di Montagna il mal
governo~ est sciendum quod Montagna fuit quidam ipsorum inimicus
quem dolo ceperunt, duro carcere afflixerunt, et tandem crudeli
morte dannarunt.

	|49-51.  Le citt@a di Lamone et di Santerno.~  Iste sunt
due civitates quarum una Ymola, altera vero Faventia, nuncupatur,
que a fluviis ipsarum hic poetice describuntur.  Nam Amonium est
fluvius Faventie; Santernum autem fluvius est Ymole.  Iste vero
duo civitates erant tunc temporis sub dominio Maghinardi de
Susinana, cuius arma sunt campus albus et leo rubeus.  Ideo
dicitur in textu quod utramque istarum civitatum conducit
leunculus albinidii, hoc autem dicit quia arma predicti
Maghinardi sunt hec, videlicet unus leo rubeus in campo albo. 
Quod autem sequitur |che muta parte da la state al verno~ sic
intellige: Iste enim Maghinardus erat in Tuscia Gibelinus, in
Romandiola vero Guelfus.  Unde per estatem intellige Tusciam, que
est in parte meridiana; per hiemem vero intellige Romandiolam,
que est septentrionali, et ipse in medio habitabat.  Sed cum
veniebat in Tusciam erat Gibellinus, cum vero ibat in Romandiolam
erat Guelfus.  Ideo dicitur in textu:

     conduce il leoncel dal nido bianco,
     che muta parte da la state al verno.

	|52-54.  Et quella~ -- subaudi civitas -- |cu' il Savio
bagna il fianco.~  Ista civitas vocatur Cesena, cui ex latere
vadit quidam fluvius qui Savium appellatur; que quidem civitas
illo tempore sub nullius dominio tyranni degebat.  Ideo ait:

     cos@i com'ella sie' tra 'l piano al monte,
     tra tirannia si vive et stato franco.

	Quasi dicat: Cesena autem, inter civitates Romandiole
tirannis subiectas, sola statu fruitur libertatis.

	|55-57.~  Postquam autor descripsit comiti statum et
regimen totius Romandiole, ipsum rogat ut quis in mundo fuerit
sibi dicat.  Et circa hoc tria breviter in his tribus rithimis
facit: Primo enim, ipsum rogat ut de se veram notitiam ei donet,
ibi: |Ora chi se', ti prego che ne conte.~  Secundo, ipsum ad hoc
inducit per illam curialitatem quam sibi tam liberaliter fecit,
statum totius Romandiole exarando; ibi: |non esser duro pi@u
c'altri sia stato.~  Tertio, ut ipsum citius moveat, maiorem
liberalitatem et curialitatem promittit eidem ipsum, scilicet
suis in mundo rithimis honorare; ibi: |se 'l nome tuo nel mondo
tenga fronte.~  Quasi dicat: Si michi dixeris nomen tuum, ipsum
honorabo et notificabo superis stilo meo.  Quod audiens, comes ad
istud ultimum suspirando respondit:

	|61-63.~  Quasi dicat: Ut tibi pandam citius nomen meum,
me non solum per facta beneficia sed etiam per fienda sagaciter
adiurasti, dicendo: ^se 'l nome mio nel mondo tegna fronte.~  Sed
ego dico tibi quod, si ego crederem respondere alicui qui
reverteretur ad mundum, nichil tibi de meo statu manifestarem. 
Sed quia nunquam, si verum audio, aliquis de isto fundo ad
superos est reversus, ideo tibi sine timore infamie respondebo. 

	|67-70.~  Iste magnus sacerdos fuit papa Bonifatius, sub
quo iste comes arma mundumque reliquit et habitum penitentialem
assumpsit.  |A cui mal prenda,~ hoc dicit quia ipsum recidivare
coegit. 

	|71-75.~  Dicit hic comes Guido quod quando ipse erat
osseus et pelleus, idest vivus, opera sua non fuerunt leonina sed
vulpina; hoc dicit quia ipse, licet fuerit bellicosus, plus
viguit prudentia et astutia vulpina quam fortitudine et audacia
leonina.  Nam quicquid faciebat, versipelli astutia et sagaci
prudentia faciebat.  Ubi nota quod in actibus bellicis plus
prodest astutia et prudentia quam fortitudo et audacia.  Ideo
Salomon ait: Melior est vir sapiens viro forti; et qui dominatur
animo suo expugnatore urbium {^Proverb.~ 16.32 (^adapted~)}.  Re
vera, iste comes in actibus bellicis fuit mirabili astutia et
prudentia decoratus; multas enim civitates et castra astutia sua
cepit.  Multos exercitus sola prudentia debellavit, et semper de
inimicis victoriam reportavit.

	|76-78.~  Sed postquam toto tempore quo vixit in armis
gloriosus et victoriosus fuit in mundo, tandem cum devenit ad
senectutem se ipsum totum Deo et suo servitio dedicavit.  Nam
cuncta que prius sibi placuerant tunc despexit et, mundo
valefaciens, habitum minorum assumpsit. 

	|79-83.~  Ecce vera peccatoris conversio: displicere sibi
cuncta que ipsum attrahunt ad peccatum vel detinent in peccato;
quia sicut per peccatum aversus est a Deo, ita per penitentiam
convertatur ad Deum.  Unde clamat Dominus per prophetam:
Convertimini, convertimini filii revertentes {^Ieremias~ 3.14}. 
Quasi dicat: Sicut recessistis a me per peccati placentiam, ita
revertamini ad me per eiusdem displicentiam.  Postquam vero
incipit homini displicere peccatum, statim conteritur et penitet
de peccato, ideo {^Br.~ idest} post displicentiam peccati statim
sequitur contritio, que sola valet ad salutem, si confessio et
satisfactio sequi non possint, dum modo displicentia ipsius
peccati precedat contritionem.  Nam, ut scribit beatus Ieronimus
in epistola ad Rusticum monacum: Nisi oderimus malum, bonum amare
non possumus {Hieronymus, ^Opera Omnia~, vol. I, Ep. CXXV (^Pat.
Lat.~ 22, p. 1080)}.  Comes autem, quando se vidit ad
senectutem venisse, cuncta mundi placibilia dereliquit, et
contritus et confessus, ut Deo satisfaceret de commissis, fratrum
minorum ordinem introivit; in quo quidem salvus fuisset, nisi
dedisset versipelle consilium. 

	^PRIMUM NOTABILE.~  In hoc notabili exemplariter
declaratur quod, licet in qualibet etate sit bonum et pulcrum
derelinquere mundum suasque pompas et vanitates abicere, tamen
est quedam etas in homine que magis ad hoc apta videtur, ut est
senecta vel senectus.  Et ratio est quia, licet peccata nulli
etati conveniant, peius tamen conveniunt senectuti.  Unde dicit
Aristotiles quod luxuria in iuvene luxuria est, in sene {^Br.~
senectute} vero insania.  Comes itaque iste Guido sui exemplo nos
admonet ut, si in primis etatibus servivimus mundo, in ultimis
tamen serviamus Deo.  Unde ait autori:

     Quando mi vidi giunto in quella parte
     di mia et@a ove ciascun dovrebe
     calar le vele et raccollier le sarte,
     ci@o che pria mi piacea, allor m'increbbe,

	Ubi nota quod septem sunt etates hominis, videlicet
infantia, pueritia, adolescentia, iuventus, senecta, senectus, et
senium; tamen ad tres principaliter reducuntur.  Est itaque prima
etas infantia, que extenditur usque ad septimum annum; unde
dicitur <infans>, idest <non plene fans>, eo quod plene fari,
idest loqui, non potest dentibus non bene ordinatis, ut dicit
Ysidorus {cf. ^Etym.~ XX. ii. 27}.  Secunda etas dicitur pueritia,
que extenditur usque ad XIIII annum; et dicitur pueritia a
pubertate, quia caret pilis in facie talis etas.  Tertia etas
dicitur adolescentia, que extenditur usque ad XXVIII annum, secundum
Ysidorum.  Secundum vero medicum, adolescentia extenditur usque ad
tricesimum vel XXXV annum; et dicitur adolescentia eo quod apta sit
ad gignendum, ut dicit Ysidorus.  Quarta etas est iuventus; et ista
inter omnes etates est media; ideoque fortissima, sapiens et
robusta, et protenditur usque ad XLVIII annum; vel secundum
quosdam usque ad quinquagesimum.  Et tunc sequuntur alie tres
etates; et est iuventus a iuvando dicta.  Est enim iuvenis in suo
termino positus incrementi; et in fine istius etatis incipit per
alias etates subsequentes ad yma ruere.  Quinta etas est senecta:
in hac etate, scilicet senecte, est declinatio a iuventute in
senectutem et protelatur usque ad septuagesimum annum.  Sexta etas
est senectus, que ab Ysidoro <gravitas> appellatur, que nullo
annorum termino terminatur, et dicitur senectus, secundum
Ysidorum, a sensium diminutione, eo quod in tali etate homines pre
nimia vetustate desipiant et delirant.  Septima etas est senium,
que est ultima pars senectutis et terminus vite; imponit enim
finem laboribus et cruminis et pergunt ad requiem paradisi.  In
etate igitur que sequitur iuventutem, sive sit senecta, sive
senectus, sive senium, laudabile est mundum et peccata relinquere
et Deo et virtutibus adherere.  Et ideo bene de hac eadem materia
iste idem autor in quadam inventione quam fecit de nobilitate sic
ait:

     L'anima cui adorna esta bontate non la si tiene ascosa,
       ch$e dal principio c'al corpo si sposa, la porta 'nfin la morte.

     Ubidente, soave et vergognosa, et ne la prima etate, @e sua
       persona acconcia di biltate, con le sue parti accorte:

     e 'n giovinezza, temperata e forte, piena d'amore et di cortesi
       lode, et solo in lealt@a far si diletta:

     et ne la sua senecta, prudente et giusta, larghezza se n'ode, e
       'n se medesma gode, d'udir et ragionar de l'altrui prode.

     Poi ne la quarta parte de la vita a Dio si rimarita, contemplando
       la fine che l'aspetta, et benedice li tempi passati.  Vedete
       omai quanti son l'ingannati.

Deinde in conclusionem predictorum subdit:

     Contra li erranti miei tu te n'andrai; et quando tu sarai in
       parte dove sia la donna nostra, non le tener lo
       tu' mistier coverto: tu le puoi dir per certo: <I' vo' dicendo
       de l'amica vostra>.

                        (^Conv.~ IV. 121-145)

	|85.  Lo principe de' nuovi Pharisei,~ idest papa
Bonifatius, caput romani collegii, idest cardinalium, quos
Phariseos appellat quia ipsorum culpa, ut dicitur, perdita fuit
civitas Achon, unde christianitas fuit debellata et sarracenica
perfidia exaltata.

	|86-90.  Avendo guerra presso a Laterano.~  Lateranum est
quedam pars urbis in qua Constantinus Augustus ecclesiam Christo
Salvatori domino dedicavit, et ipsam caput omnium ecclesiarum
urbis et orbis statuit et sancivit.  Iuxta itaque Lateranensem
ecclesiam habuisse dicitur Bonifatius guerram, inquantum cum
Columnensibus luctabatur.  Nam ipsos Columnenses papa ipse
Bonifatius excomunicavit, duos cardinales privavit de domo
predictorum et igni adiudicavit; omnia etiam ipsorum bona delevit
et confiscavit.  Et quia illo tempore soldanus Babilonie
Christianitatem infestabat, contra quem pastor Ecclesie debebat
insurgere, ideo in textu invehitur contra illum dicendo:

     avendo guerra presso a Laterano,
     et non con saracin, n@e con giudei.

	Quasi dicat: debebat facere guerram inimicis
Christianitatis et non Christianis.  Ideo sequitur: 

     ch$e ciascun su' nimico era christiano, 
     et nessun era stato a vincer Acri, 
     n$e mercatante in terra di Soldano.  

Lictera plana est.  

	|91-93.~  Hac itaque perversa conscientia depravatus et
arroganti superbia elevatus, cupiens tyrannica rabie ipsos
Columnenses funditus extirpare, consuluit comitem memoratum
qualiter posset civitatem quandam ipsorum Columnensium quam
hostili Marte obsederat, que Penestre vocatur, terre planitiei
equare.  Et in hoc actu non habuit respectum ad se, qui erat
vicarius illius regis pacifici qui pacem in mundum portavit,
pacem nascendo adnuntiavit, vivendo predicavit, moriendo in
testamento sue familie dereliquit, et resurgendo eisdem pacem
obtulit atque dedit.  Nec etiam habuit respectum ad ipsum comitem
qui mundi guerras reliquerat, et religionis pacem quesierat, nec
ad habitum suum, qui corda non ense precinctus, pacem amare et
imitari videtur. 

	Per cingulum in Sacra Scriptura continentiam accipimus,
que religiosos maxime carnali et terreno desiderio cohibet et
constringit.  Unde ipsos admonet Christus dicens: Sint lumbi
vestri precinti {^Lucas~ 12.35}.  Ubi dicit beatus Gregorius:
Lumbos nostros precingimus cum carnis luxuriam per continentiam
coartamus {^Op. Omnia~, vol. II, ^Moralium~, Lib. XXVIII, cap.
iii (^Pat. Lat.~, vol. 76, p. 453)}.  Vult itaque hic dicere
comes Guido quod fratres minores non sunt hodie ita a terrenis
desideriis et actibus vacui sive macri, sicut in sue religionis
exordio iam fuerunt.

	|94-95.~  Sirapti est quidam mons in Tuscia prope Romam,
in quo monte beatus Silvester papa, tempore persecutionis, cum
suis clericis latitabat.  Cuius ystoria breviter ista est:
Persequente Constantino imperatore crudeliter Christianos, beatus
Silvester de urbe exivit ac in monte Sirapti sibi et suis
clericis latibula adinvenit.  Constantinus vero, propter sua
scelera a Deo percutitur incurabili plaga lepre; qui ad consilium
pontificum paganorum congregari mandavit tria milia puerorum ut
se in ipsorum calido sanguine balnearet.  Egrediente vero eo ad
locum ubi balneum parari debebat, matres, sorores, atque nutrices
dictorum puerorum ei obviant et, tunicis scissis et crinibus
resolutis, querulosis vocibus ipsum pulsant {^Br.~ impulsant}. 
Constantinus autem iussit illico stare currum et, se erigens et
manu silentium indicens, populum sic affatur: <Audite me, comites
et commilitones mei, omnesque populi qui astatis.  Dignitas
romani imperii de fonte nascitur pietatis, que hanc etiam legem
dedit ut capitali sententia puniretur quicunque in bello aliquem
occidisset infantem.  Quanta ergo crudelitas esset si hoc nostris
filiis faceremus quod fieri prohibuimus alienis?  Quid iuvat
barbaros superasse, si a crudelitate vincamur?  Nam vicisse
extraneas nationes virtus est bellantium populorum.  Vincere
autem vitia et peccata virtus est morum.  In illis ergo preliis
fortiores nos extitimus illis.  In hiis vero nobis ipsis sumus
protinus fortiores.  Qui enim in isto fuerit certamine superatus,
victoriam obtinet victus; victor enim post triumphum vincitur si
pietas ab impietate vincatur.  Vincat ergo nos pietas in isto
congressu.  Bene enim adversantium omnium poterimus esse victores
si a sola pietate vincamur.  Omnium etenim se dominum comprobabit
qui servum se monstraverit pietatis.  Melius est ergo me mori,
salva vita innocentum, quam per eorum interitum vitam recuperare
crudelem, quam tamen recuperare incertum est, cum certum sit quod
sic recuperata protinus sit crudelis>.  Et his dictis, iussit ut
pueri suis matribus redderentur et dona plurima ac etiam vehicula
preberentur.  Sicque matres, que flendo vacue venerant ad loca
sua, plene muneribus cum gaudio redierunt.  Ipse autem imperator
ad suum Lateranense palatium est regressus.

	Sequenti vero nocte beatissimi apostoli Petrus et Paulus
sibi apparuerunt dicentes: Quoniam exhorruisti effusionem
sanguinis innocentium, misit nos Dominus Ihesus Christus dare
tibi recuperande consilium sanitatis.  Silvestrum igitur episcopum
urbis Rome, qui aput montem Siraptim latitat accersire hic tibi
piscinam ostendet, in qua immersus tertio ab omni curaberis lepre
morbo.  Tu vero hanc vicissitudinem Christo reddas, ut ydolorum
templa diruas, Christi restaures ecclesias, et eius deinceps
cultor fias.  Evigilans igitur Constantinus statim misit ad montem
Syraptim milites pro Sylvestro.  Videns autem Silvester milites,
ad palmam {^Br.~ palmas} martirii credidit se vocari; Domino autem
se recommendans et socios deosculans et confortans, Constantino
intrepidus presentatur.  Cui assurgens Augustus: <Bene>, inquit,
<te venisse gratulemur>.  Cui Silvester respondit: <Pax tecum et
de celo tibi victoria ministretur>.  Constantinus autem, postquam
narravit eidem sui somnii visionem, ab ipso fuit cathecuminus
factus.  Et unius ebdomade completo ieiuno et carceribus
reseratis, in aquam baptismatis mox descendit.  Et ecce splendor
mirabilis de celo descendens ipsum cooperuit Constantinum, in quo
splendore Christum asseruit se vidisse.  Et sic de lavacro
mundatus exiens et purgatus, Romanam Ecclesiam dotibus magnificis
ampliavit.  Quas dotes require supra, cantu XVIIIIM+.  Exemplificat
itaque comes Guido quod, quemadmodum Constantinus pro sua lepra
curanda ad montem Sirapti misit ut consuleret sanctum papam, ita
Bonifatius e converso ad locum fratrum minorum misit, ut pro sua
superba febre suo more curanda ipsum consuleret comitem
memoratum. 

	^SECUNDA COMPARATIO.~  Ista etiam plana est, et
nichilominus ipsa et alia superius explanata.

	|96-98.~  Consilium autem quod ab ipso petivit, fuit
quomodo scilicet Penestre posset funditus extirpare.  Est autem
Penestre quedam antiqua civitas sita in montibus prope Romam; de
qua VII libro ^Eneidorum~ facit Virgilius mentionem: <Nec
Penestrine fundator defuit urbis> {^Aeneid~ VII. 678}.  Loquitur
enim de Ceculo, qui contra Eneam in auxilium venit Turno. 

	|101-102.~  Sed quia comes Guido dare malum consilium
titubavit, ideo ait ei Bonifatius:

     finor t'assolvo, et tu m'insegna fare
     s@i come Penestrino in terra getti.

	|103-105.~  Et ne de sua absolutione aliqualiter
dubitaret, adiunxit:

     <Lo ciel poss'io serrare et diserrare,
     come tu sai; per@o son due le chiavi,
     che 'l mio antecessor non ebe care>.

	Loquitur hic de papa Celestino, qui papatui
abrenuntiavit; de quo habetur supra, cantu tertio. 

	|108-111.~  Tunc comes Guido, quasi coactus, dedit sibi
consilium versipelle, dicens ut habetur in textu:

               <Padre, da che tu mi lavi
     di quel peccato ove mo cader deggio,
     lunga promessa con l'attender corto
     ti far@a triumphar nell'alto seggio>.

                        (^Inf.~ XXVII. 108-111)

	Propter dolosa itaque ingenia et fraudulenta consilia in
quibus iste comes studuit in hac vita, ideo hic exemplariter cum
Ulixe et Dyomede ponitur ab autore.  Existente etiam ipso comite
inter fratres filius eius, scilicet Fredericus, quandam cepit in
Marchia civitatem.  Qua capta per ipsum misit ad patrem nuntium
cum his verbis: Pater, talem meis viribus possideo civitatem;
doce me per istum nuntium qua via et quo ordine regam ipsam. 
Quod cum comes Guido audisset, ob reverentiam habitus nichil sibi
verbo respondit, sed ipsum nuntium in ortum velut spatiandi
gratia secum duxit.  Et cum in ortum intrasset, cepit evellere
multos porros crossos, quidem detruncando, subtiles autem et
parvos extra ortum proiciendo.  Nuntius autem instabat ut sibi
daret responsum ad filium portaturum {^Br.~ portandrum}.  Comes
vero nichil ei respondebat, sed porros, ut primitus, evellebat. 
Quod nuntius videns, affectus tedio ab ipso recessit et ad
comitem Fredericum quantotius properavit, asserens patrem nichil
sibi breviter respondisse.  Quod cum ille admiraretur ait: <Quid
fecit quando sibi meam ambaxiatam et rogamina porrigebas?>  Cui
ille: <Ortum intravit, porros evulsit, crossos detruncavit, et
subtiles extra proiecit>.  Ad quem filius: <Intelligo consilium
patris mei.  Consulit enim ut, si volo hanc tenere firmiter
civitatem, quod magnos occidam et parvos expellam>.  Ecce ista
sunt dolosa ingenia et fraudulenta consilia.

	Sed hic queritur unde, idest ex quo capitali peccato,
ista ingenia et consilia oriantur.  Respondeo: Si homo utitur
istis dolosis ingeniis et fraudulentis consiliis ut humanum
captet honorem, tunc oritur a superbia, que est appetitus propie
excellentie.  Si vero homo utitur ipsis dolosis ingeniis ut
honorem vel statum obnubilet aliorum, tunc oritur ex invidia, que
dolet de aliena felicitate.  Si autem utatur ipsis ut vindictam
capiat de inimicis, tunc oritur ex ira, que est appetitus
vindicte; sicut Ulixes dolosum adinvenit ingenium ut se de
Palamide vindicaret.  Cuius ystoria talis est: Ulixes enim, ne
cum aliis regibus veniret ad Troiam, se simulavit insanum; nam
terram velut colonus arabat, et sal velut insanus spargebat. 
Palamedes autem, cum esset valde astutus, Ulixis insaniam fictam
esse monstravit.  Nam arante Ulixe, Palamedes filium ipsius
Ulixis ante aratrum posuit; sed Ulixes quando venit ad filium
aratrum substulit.  Quod Palamedes comprehendens, ipsum Ulixem ad
Troiam venire coegit.  Ulixes autem in ipsa troyana obsidione de
ipso Palamede se taliter suis dolosis ingeniis vindicavit. 
Furtive enim sub lecto ipsius Palamedis fecit fodi, et magnum
auri pondus abscondi; et licteras falsas sub nomine et sigillo
Priami regis fingens, que falso dirigebantur ad Palamidem ad
Grecorum consilium deportandas versipelliter ordinavit.  Quibus
licteris in publico recitatis, dum Palamedes se excusaret, Ulixes
assurgens ait: <O reges et principes qui astatis, si licteris non
creditis, mittatis ad tentorium Palamedis et sub lecto invenietis
aurum quo iste intendit prodere gentem nostram>.  Quod cum missum
fuisset et inventum esset aurum, fuit Palamedes ad clamorem
populi pellacis Ulixis ingenio lapidatus.  Unde Ovidius, XIII
libro ^Meth~:

     Prodere rem Danaam finxit fictumclue probavit
     Crimen et ostendit, quod iam prefoderat, aurum.

                        {^Met.~ XIII. 59-60}

	Si vero quis utatur ipsis dolosis ingeniis vel
fraudulentis consiliis propter emolumentum aliquod temporale,
tunc oritur ex avaritia, sicut fecisse creditur comes Guido, qui
dedit versipelle consilium ipsi Pape ut ipse dominus Papa
civitates et castra que ipse dominus Guido comes usurpaverat, suo
filio condonaret.  

	|112-113.~  Sed quia prius fuit absolutus quam peccasset,
ideo in morte dannatus ponitur exemplariter vel figuraliter ab
autore.  Licet mortem istius comitis poetice fingat autor, tamen
creditur, et sic in multis libris sanctorum autenticis reperitur,
quod ad mortes hominum et boni angeli atque mali conveniunt.  Nam
beatus Nicholaus in hora mortis vidit ad se sanctos angelos
venientes.  Beatus autem Martinus in hora sue mortis vidit sibi
dyabolum assistentem.  Cui Martinus: <Quid hic astas, cruenta
bestia?  Nichil in me funestum reperies, Abrahe sinus me
recipiet>.  Ad mortem autem beati Forosci episcopi, sicut scribit
venerabilis doctor Beda, et boni et mali angeli advenerunt et
multa prelia inter se pro habenda illa anima commiserunt. 

	|114-117.~  Isto itaque modo poetice hic fingitur ab
autore ad mortem comitis Guidonis sanctum advenisse Franciscum;
sed unus nigrorum cherubin ibi illico presto fuit dicens:

     <Non portare -- supple istum -- Non mi far torto.
     Venir se ne dee gi@u tra' miei mischini
     perch$e diede 'l consiglio frodolente,
     dal quale in qua stato li sono a' crini.>

	Queritur autem hic quare potius unus infernalis cherub
quam aliquis de aliis ordinibus venit pro anima comitis Montis
Feltri?  Et dicendum quod sicut anime beatorum assummuntur ad
diversos ordines angelorum, ita anime dannatorum trahuntur ad
diversa supplicia demoniorum, ut cum illo ordine partem habeant
quem imitati fuerant in vita.  Boni itaque et virtuosi sapientes
assumuntur ad ordinem cherubin, quorum scientie adheserunt.  Mali
vero et malitiosi sapientes trahuntur ad illa cherubin quorum
sapientia in malitiam est mutata.  Et ideo, quia iste comes
fraudulentum consilium dedit, a fraudulento demone dicitur esse
captus.  ^Bonus cherub~ interpretatur <plenitudo scientie>;
^malus~ vero ^cherub~ <plenitudo malitie>.

	|118-123.~  Probat hic cherub comiti memorato quod
absolutio quam fecerat ei papa Bonifatius nil valebat, quia
absolvi non potest qui non penitet de peccato; nisi enim
contritio confessionem in peccatore precedat, quamvis talis
absolvatur etiam a Papa, absolutio nulla est.  Et hoc satis patet
per formam absolutionis qua utitur ecclesia dum peccatores
[reconciliat].  Que quidem forma est ista: <Absolvo te>, inquit
sacerdos, <autoritate qua fungor ab istis peccatis et ab omnibus
aliis quibus es confessus et contritus, etc.>  Patet ergo
manifeste quod, nisi contritio sit in peccatore, absolutio
sacerdotis breviter nichil valet.  Ideo bene ait iste cherub:
<Assolver non si pu@o chi non si pente>.  Sed quia posset aliquis
dicere forte quod comes Guido in absolutione quam recepit a Papa
fuit corde contritus, hoc manifeste apparet esse falsissimum,
quia prius fuit absolutus quam ipse peccasset.  Quod probatur per
verba Pape ad ipsum cum ait {vv. 101-102}:

     finor t'assolvo, et tu m'insegna fare
     s@i come Penestrino in terra getti.

Nec etiam in actu illius peccati potuit contriri de peccato, quia
duo contradictoria simul esse non possunt.  Non enim potest quis
simul peccare et penitere; et hoc patet per diffinitionem
contritionis que talis est: <Contritio est dolor voluntarie pro
peccatis assumptus cum proposito confitendi, satisfaciendi, et
deinceps a peccatis cavendi>.  Et nota quod in ista diffinitione
quinque notabilia sunt notanda: Primum est quod contritio est
dolor voluntarius; unde si coactus fuerit, dolor penitentialis
non erit.  Multi enim, cum ebrii sunt, plorant peccata sua. 
Secundum est quod talis dolor voluntarius debet assummi ratione
peccati commissi et offense divine.  Multi enim dolent cum
infirmantur, non ratione peccati, sed ratione infirmitatis, vel
timore pene eterne; et talis dolor nichil valet protinus ad
salutem.  Tertium est ut iste talis dolor voluntarie pro peccatis
assumptus sit cum proposito confitendi -- subaudi si possibilitas
adsit -- et copia sacerdotis.  Quartum est ut sit cum proposito
etiam satisfaciendi, ut scilicet ad arbitrium sacerdotis
penitentiam faciat de commissis.  Quintum est ut proponat de
cetero non peccare, quia si intendit reverti ad vomitum, nichil
sibi valet recepta ab ecclesia medicina.  Cum itaque iste comes
in dando malum consilium contritionem de ipso peccato simul cum
dando ipsum habere non poterat, quia duo contradictoria simul
esse non possunt, ut dictum est, hinc est quod absolutio quam
habuit nichil fuit.  Ideo ait cherub: 

    <n$e penter et voler insieme puossi, 
    per la contradiction che nol consente>.  
    O me dolente, come mi riscossi 
    quando mi prese dicendomi: <Forse 
    tu non pensavi ch'i' loyco fossi>.

	Ad logicum enim spectat scire et docere ac etiam
demonstrare quomodo duo contradictoria simul esse non possunt,
sicut calor et frigus, album et nigrum, virtus et vitium.  Cetera
vero usque ad finem cantus sunt satis clara et aperta

	^SECUNDUM NOTABILE.~  In hoc sententioso notabili
continetur quod dua contradictoria simul esse non possunt.  Cum
autem ista duo contradictoria, scilicet velle peccare et de
peccato penitere, insimul stare non possint, hinc est quod
absolvi non potest qui non penitet de peccato. 

	|Proemio.~  ^Incipit X' cantus prime cantice Comedie.~ 
In isto decimo cantu autor prosequitur de VI+o~ circulo, qui
incipit in precedenti cantu, ibi: <Dentro v'entramo senz'alcuna
guerra>; et finit in subsequenti, ibi: <Lo nostro scender convien
esser tardo>.  Et ponit in isto circulo hereticos cuiuscunque
secte sepultos.

	In isto X+o~ cantu autor ponit quatuor notabilia {*vv.
19-21; 25-27; 43; 73-75*}, unum  vaticinium {*vv. 79-80*}, et
movet unam questionem {*vv. 10-18*}.  

	|Deductio textus de vulgari in latinum.~

	In precedenti namque cantu autor ponit quod postquam ille
celestis nuntius civitatis ianuam, quam maligni spiritus
clauserant, patefecit, quod intus intravit et quod invenit eam
plenam undique sepulcrorum, que quidem sepulcra sunt flammis
incensa et hereticis valde plena.  Quorum conditionem et statum
postquam Virgilius autori breviter intimasset, a dextris viam
arripuit, et sic inter murum et sepulcra simul cum ipso autore
transivit.  Unde ait in textu:

     Poscia c'a la man dextra si fu volto
     passamo tra' martiri et li alti spaldi.

                        (^Inf.~ IX. 132-133)

Nunc autem continuando sic incipit istum cantum:

     Ora sen va per un secreto calle,
     tra 'l muro de la terra et li martiri,
     lo mi' maestro, et io dopo le spalle.

                        (^Inf.~ X. 1-3)

Et dum sic irent, ait Dantes ad Virgilium: <O summa virtus, que
per impios giros me volvis, sicut tibi placet loquere michi et
satisfac meis desideriis.  Gens ista que per sepulcra iacet,
posset videri?  Certe ut video omnia opercula sunt levata>.  Ad
quem Virgilius: <Omnia ista sepulcra erunt clausa cum de valle
Iosaphat cum corporibus huc redibunt.  Ab ista enim parte quam tu
-- supple cernis -- est cimiterium illorum Epycuriorum qui animam
cum corpore mortuo mortuam confitentur.  Et ideo ad petitionem
quam tu facis, hinc intus satisfactum erit cito; et etiam ad
desiderium quod tu taces>.  Et ecce de quodam sepulcro exivit
subito quedam vox dicens: <O tusce, qui per civitatem ignis vivus
vadis sic honeste loquendo, placeat tibi sistere in hoc loco>. 
Et statim porrectis precibus respondet uni tacite questioni. 
Poterat enim dicere autor: Quomodo me vocas tuscum, cum nunquam
me cognoveris vel videris unquam?  Et ideo subiungit: <Tua
loquela manifestum te facit nativum scilicet de illa nobili
patria -- supple videlicet florentina -- cui forte nimis fui
molestus>.  Quem sonum ut Dantes audivit, aliquantulum timens
adhesit magistro suo.  Cui Virgilius ait: <Volve te illac.  Quid
facis?  Vide Farinatam illic; a cingulo supra totum eum videbis>. 
Quod cum Dantes Virgilio per omnia paruisset, interrogavit eum
Farinata qui fuerunt antiqui sui?  Quos cum sibi Dantes per
ordinem intimasset, ille superciliis in altum aliquantulum
elevatis, ait ad eum: <Feraliter fuerunt contrarii michi et meis
antiquis et mee parti, intantum quod duabus vicibus eos
dispersi>.  Ad quem Dantes: <Si expulsi fuerunt, semper ad
propria redierunt, sed vestri non bene apprehenderunt illam
artem>.

	Tunc in eodem sepulcro in quo erat Farinata una alia
umbra surrexit, et in circuitu autoris attente respexit, ac si
desiderium haberet videndi si vivus aliquis erat secum.  Sed
postquam suspitio quam habebat tota in eo fuit extincta,
lacrimando ait ad Dantem: <Si per istum cecum carcerem per
altitudinem ingenii vadis, meus filius ubi est? et quare non est
tecum?>  Cui Dantes respondet: <A me ipso non venio.  Ille qui
attendit illic hinc me deducit, quem forsitan Guido vester habuit
in despectum>.  Tunc ille subito in pedibus se erexit et
vociferando clamavit dicens: <Quomodo dixisti habuit?  Nunquid
non vivit ipse adhuc?>  Sed quando perpendit de aliquali mora
quam autor faciebat antequam responderet, retrorsum cecidit in
sepulcro.  Sed ille alius magnanimus ad prima verba continuando
subiunxit: <Et si mei consortes illam artem, idest rediere ad
propria, non bene didicerunt, istud plus me tormentat quam faciat
iste lectus.  Sed unum dico tibi, quod non quinquaginta vicibus
accendetur facies domine que hic regnat, quod tu scies quantum
ponderat illa ars>.  Et postquam vaticinatus est de futuris,
adiuravit autorem ut sibi causam assignet quare populus
florentinus est ita impius contra suos.  Ad quem autor dicit
causam esse ille conflictus quem habuit populus florentinus aput
Montem Apertum; in quo conflictu fuit ex parte adversariorum ipse
dominus Farinata.  Quod audiens ipse dominus Farinata, motu
capitis et suspiriis ait ad Dantem: <Ad hoc non fui ego solus,
nec certe fui cum aliis sine causa.  Sed fui ego solus illius
civitatis defensor et liberator quando per alios sua perditio
querebatur>.

	Audiens vero autor quod Farinata futura sciebat et
presentia ignorabat, ait ad eum: <Si vestrum sementum aliquando
quiescat, rogo vos solvite michi illum nodum qui meam tenet hic
sententiam involutam.  Videtur enim, si bene audio, quod vos
futura sciatis, et presentia ignoretis>.  Cui Farinata: <Nos
videmus>, inquit, <sicut ille qui habet malam lucem.  Nam
cecucientes non vident de prope, sed de longe.  Sic nos, bonitate
luminis summi ducis, videmus res a longe, idest antequam veniant;
sed quando appropinquant vel quando sunt, tunc noster intellectus
totaliter efficitur vanus.  Et si ab aliis nova de vobis non
habemus, nichil scimus de conditionibus vestris.  Et ideo
comprehendere potes quod post diem iudicii, quia tunc tempus
tempori non succedet, erit totus mortuus noster penitus
intellectus>.

	Postquam vero de illo dubio quod habebat fuit autor a
domino Farinata certificatus, quia non responderat illi qui eum
de filio interrogaverat, tanquam de propria culpa compunctus, ait
ad dominum Farinatam: <Dicite, queso, illi qui cecidit, quod
filius suus adhuc vivit; et si ego fui ante responsionem mutus,
rogo ut me excusetis, quia tunc cogitabam de illo errore quem
michi solvistis>.  Et iam Virgilius eum vocabat; propter quod
Dantes dominum Farinatam rogavit ut sibi diceret qui erant illi
qui secum in illo sepulcro iacebant.  Cui ille ait: <Plus quam
mille anime mecum iacent>, quas nominare, quia longum erat, duos
sibi solummodo nominavit: imperatorem scilicet Fredericum et
Cardinalem Octavianum.  Et his dictis, Farinata se in sepulcro
abscondit; et Dantes versus Virgilium se convertit.  Et dum sic
ambo inde recederent et per civitatem inter sepulcra heretica
ambularent, ait Virgilius ad Dantem: <Quare es tu ita in animo
deviatus?>  Et ille ad eum: <Propter verba que dixit michi
dominus Farinata>, que fuerunt:

     Ma non cinquanta volte fia raccesa
     la faccia de la donna che qui regge,
     che tu saprai quanto quell'arte pesa.

                        (^Inf.~ X. 79-81)

	Tunc Virgilius se firmavit et in altum digitum elevavit,
dicens: <Mens tua conservet omnia que contra te audisti; et
quando eris coram illo dulci radio, illius cuius pulcer oculus
totum videt, ab ea scies itinera vite tue>.  Et hoc dicto, ad
manum sinistram se moverunt, murum dimiserunt, et per unam
semitam versus medium civitatis iverunt.  Unde dicit in textu:

     Appresso mosse a man sinistra 'l piede:
     lasciamo il muro et gimo inver lo mezzo
     per un sentier c'a una valle fiede,
     che 'n fin la su facea spiacer su' lezzo (idest putredinem). 

                        (^Inf.~ X 133-136)
                        
	|1-2.~  Quia mos est omnium hereticorum suos errores et
fallacias occultare, ideo est valde arduum et difficile eos posse
cognoscere; quia, iuxta verbum Christi {^Matth.~ 7.15}, veniunt 
ad nos in vestimentis ovium, intrinsecus autem sunt lupi rapaces. 
Ideo ait autor in textu: <Ora sen va per un secreto calle>. 
Callis idem est quod via, vel semita: quasi velit dicere quod 
eorum secreta opera, nisi per secreta ingenia et secretas vias, 
cognosci non possunt.

	|4-5.~  Consuetudo est omnium poetarum in omni gravi
negotio et arduo puncto, divinam gratiam invocare; et quia iste
autor hic habet de secretissimis, que sunt gravia et ardua,
pertractare, ideo virtutem summam que in Virgilio, qui ponitur
pro naturali ratione, relucet, invocat dicens: <O virt@u somma>,
etc.

	|10-18.~  Iosaphat est quedam vallis in qua fuit sepulta
beata virgo Maria; in qua valle, secundum nostram fidem, debet
esse iudicium generale.  Unde ait Deus per prophetam: Congregabo
omnes gentes in valle Iosaphat, et disceptabo cum eis {^Ioel~
3.2}.  Confitetur autem hic Virgilius resurrectionem corporum
mortuorum, contra hereticorum quorundam errores, qui ponunt quod
mortuo corpore anima moriatur; quorum hereticorum fuit caput
quidam antiqu[u]s philosophus qui vocatus est Epycurus, cuius
sequaces Epycuri dicuntur.  Fuit autem Epycurus quidam
philosophus paganus qui summam felicitatem et beatitudinem
posuit in cura carnis, et asserens quod mortuo corpore simul cum
eo anima moriatur.  Unde sui sequaces, ut dictum est, Epycurei
dicuntur; et dicuntur Epycuri ab ^epy~ quod est <supra>, et
^cutis~, idest supra modum curamcutis, idest <carnis habentes>;
quorum falsam opinionem non solum Divina Scriptura refellit, sed
insuper omnes philosophi paganorum et omnes antiqui sapientes
abhorrent.  Unde Tullius, in secundo libro ^De Natura Deorum~
{^De Natura Deorum~ II. 18}, loquens contra opinionem
Epycuriorum ait: Epycurus dum palato quid optimum sit indicat,
celi palatum, ut ait Emnius [^sic~], non suspexit.  Iste autem
Emnius, quem hic allegat Tullius, fuit antiquus poeta et valde
famosus.  Sed hic oritur una ^QUESTIO~, que talis est: Cum sint
diversa genera hereticorum, quare iste autor non facit mentionem
nisi de Epycuris?  Non enim loquitur hic nisi de Epycuris in
generali, et in particulari facit mentionem de heresi Fotiniana. 
Si dicis omnes heretici credunt id quod credunt Epycuri, hoc est
falsissimum, ut patebit inferius.  Respondeo: Epycuri sunt quasi
principium omnium heresum.  Nam ponere quod anima simul cum
corpore mortuo moriatur, istud est quasi via ad omnes alias
hereses.  De levi nanque, dum homo aliam vitam non credit, in
omnem heresim labitur.  Sub nomine itaque Epycuriorum concludit
autor omnes hereticos, cuiuscunque sint secte, et etiam, ut patet
superius in fine superioris cantus {*^Inf.~ IX. 127-128*}, ipse
dicit civitatem istam plenam esse hereticis cuiuscunque generis,
ibi: <Qui son li heresiarche / co' lor seguaci d'ogni secta>. 
Quot autem sint secte hereticorum et quales, ponit beatus
Ysidorus super Leviticum {^In Leviticum~ XI. 1-10 (^adapted~)} in
hec verba:

	Lepra doctrina est falsa.  Proinde leprosi non absurde
intelliguntur heretici, qui, unitatem vere fidei non habentes,
varias doctrinas profitentur, erroris veraque falsis admiscent,
sicut et lepra certis locis humana corpora variando commaculat. 
Huius autem lepre invenimus legislatorem sex speties in homine
posuisse: Prima, inquit, lepra capitis et barbe; secunda,
calvitii et recalvationis; tertia, carnis et cutis; quarta, cutis
et corporis, et cicatricis albe cum robore; quinta, ulceris et
cicatricis; sexta et ultima, ustionis.  In capite lepram portat
qui in divinitatem Patris, vel in ipso capite quod Christus est,
peccat.  Caput enim viri Christus est.  Hanc lepram habent Iudei,
Valentiniani, Marcioniste, Fotiniani, Manichei, Arriani,
Sabelliani, Macedoniani, Antropomorfite, Priscillianiste,
Donatiste, Nestoriani, Euticiani; quique omnes in capite lepram
gerunt, quia erroris sui perfidiam aperta pravitate defendunt. 
In barba lepram gerunt qui de apostolis et sanctis Christi
perverse aliquod sentiunt, atque eos falsum quodlibet predicasse
confingunt.  Sicut enim barba ornamentum est viri, ita sancti
apostoli et doctores ornamentum prestant corpori Christi.  In
corpore lepram habent qui Ecclesie detrahunt, sicut
Carpocratiani, qui negant carnis resurrectionem; sicut Novatiani,
qui nuptias damnant et peccantibus penitentiam negant; sicut
Eraclite, qui inter alios errores regnum celorum parvulos habere
non credunt; sicut Eriani, qui vetant pro defunctis offerri
sacrificium.  In carne et cute gerunt lepram qui carnalia vel
exteriora suadere conantur, ut Corintiani, qui resurrectionem
futuram in carnis voluptate extimant; vel sicut Eritiani, qui
dicunt in fide manentibus, quamvis carnaliter vivant, non posse
computari peccata.

	In cicatrice sanati ulceris lepram portat qui post
cognitionem Dei et manifestationem fidei quam a Christo suscepit,
rursum in ipsa cicatrice ascendit aliquod erroris inditium, aut
perfidia veteris dogmatis.  In carne viva lepram gestit qui de
anima, que vita est carnis, aliquod falsum extimat; sicut
Luciferiani, qui dicunt animam de carnis substantia propagatam;
sicut Arabici et Epycuri, qui animam simul cum corpore mori
putant.  In cicatrice ustionis lepram habent Manichei, qui inani
abstinentie cruciatu corpora sua molestant.  De talibus
predicabat Apostolus dicens: Discedent quidam a fide attendentes,
spiritibus erroris et doctrinis demoniorum in ypocrisi loquentes
mendacium, et cauteriatani habentium suam conscientiam,
prohibentium nubere et abstinere a cibis quos Deus creavit ad
percipiendum {^In Tim.~ IV. 1 ff.}.  Hucusque beatus Ysidorus.

	Visis hereticorum generibus et spetiebus, una alia oritur
^QUESTIO~: a quo scilicet capitali peccato ex numero septenario
procedenti heresis oriatur.  Nam autor septem peccata capitalia
superius in precedentibus circulis collocavit.  Nunc autem in
isto circulo collocat hereticam pravitatem.  Queritur ergo a quo,
vel a quibus peccatis, heretica malitia oriatur.  Ad quod
dicendum est quod omnis heresis ortum habet vel a peccatis
carnalibus, que sunt tria, scilicet luxuria, gula, et avaritia;
vel a peccatis spiritualibus, que sunt similiter tria, scilicet
ira, invidia, et superbia; vel ab illo peccato quod partim est
spirituale et partim carnale, scilicet accidia.  Quedam enim
heresis oritur a peccatis carnalibus, sicut heresis Epycuriorum,
qui summam felicitatem in delectationibus carnis ponunt, vel
sicuti illi qui resurrectionem futuram in carnis voluptate
expectant.  Quedam a peccatis spiritualibus ortum habet, sicut
heresis illorum qui, ira commoti, fideles et catholicos usque ad
effusionem sanguinis persequuntur; et sicut illi qui, invidia
agitati, parvulos non laborantes regnum celorum non posse intrare
confirmant; et sicut illi qui, spiritu inflati superbie, dicunt
quod qui manet in fide, peccata sibi nullatenus imputantur. 
Quedam vero heresis ortum habet ab accidia, que nullum vult bonum
penitus operari; sicut est heresis illorum qui dicunt quod omne
quod libet licet, idest quod possunt licite omnem suam voluntatem
sine peccato explere.

	|19-21.~  ^PRIMUM NOTABILE.~  In isto notabili movemur ad
duo: Primum est quod magistro, a quo discere cupimus, nostra
corda abscondere non debemus: nam una ex clavibus sapientie est
frequens interrogatio. Ideo ait: <Non tegno nascosto ad [^sic~]
te mio cuore>.  Secundum est quod ea que coram magistris vel
maioribus enarramus, semper brevibus sermonibus explicemus.  Nam
secundum Ieronimum: Sermo longus caret intelligentia.  Ideo ait:
<se non per dicer poco>.  Postea reddit autor honorem magistro
suo, dicens quod ad parum loquendum ipse disposuerat eum.  Unde
ait: <et tu m'@ai non pur mo a ci@o disposto>.

	|25-27.  La tua loquela ti fa manifesto.~  ^SECUNDUM
NOTABILE.~  Vere ad loquelam manifestatur homo cuius sit patrie
vel originis oriundus.  Unde dictum fuit beato Petro apostolo:
Gallileus es, nam loquela tua manifestum te facit {^Marcus~
14.70}.  Et infra, cantu 33, dicitur eidem a comite Ugolino de
Pisis:

     I' non so chi tu sii, n$e per che modo
     venuto se' qua gi@u, ma fiorentino
     mi sembli veramente quando t'odo.

                        (^Inf.~ XXXIII. 10-12)

	Moraliter autem loquela unum quemque hominem manifestat
cuius, scilicet, sit conditionis voluntatis vel partis.  Unde in
Evangelio ait Dominus: Qui de terra est, de terra loquitur
{^Ioannes~ 3.31}.

	|32.  Vedi l@a Farinata che s'@e dricto.~  Exemplificando
ponit hic autor quendam nobilem militem florentinum, qui fuit
vocatus dominus Farinata de Ubertis, qui, ut communiter creditur,
fuit hereticus Epycurus.  Hic est enim unus ex illis quinque de
quibus autor interrogavit Ciaccum, ut habetur superius in tertio
circulo, cantu VI+o~.

	|36.  Com'avesse l'inferno in gran dispicto.~  Vere omnis
homo peccator, et maxime hereticus, qui mortuo corpore animam
mortuam confitetur, aliam vitam ubi anime perpetuo vivant esse
non credit.  Idcirco huiusmodi homines nec Paradisum diligunt,
nec illud, propter aliqua bona que faciant, habere se credunt. 
Similiter nec penas Inferni timent, nec propter aliqua scelera
que committant ad illas penas ire formidant.  Ideo figurative
loquitur autor de isto heretico Farinata, quod fronte se in
sepulcro et pectore erigebat, tanquam si pro nichilo haberet
Infernum.  Et hoc est quod dicit propheta: Ambulant contra Deum
extento collo {^Isaias~ 3.16}.

	|43.  Io ch'era d'ubidir disideroso.~  ^TERTIUM
NOTABILE.~  In hoc notabili animus commendatur autoris, innuens
quantum fuerit curialis ac etiam generosus, in hoc quod ait: <Io
ch'era d'ubidir disideroso>.  Et in hoc monemur exemplo suo ad
similia emulanda.

	|52-65.  Allor surse a la vista scoperchiata~ /
|un'ombra.~  Dicit hic autor quod in illo sepulcro ita
discooperto, de quo loquebatur autori dominus Farinata, una
umbra, idest anima, se erexit, ut videret si filius eius esset in
illo itinere cum autore.  Iste enim fuit quidam miles florentinus
qui fuit vocatus dominus Cavalcante de Cavalcantibus, pater
illius mirabilis viri in quo omnis nobilitas et probitas
relucebat, scilicet Guidonis de Cavalcantibus.  Fuit enim iste
Guido scientia magnus et moribus insignitus, sed tamen in suo
sensu aliqualiter inflatus.  Habebat enim scientias poeticas in
derisum: unde autor notanter dicit in subsequentibus rithimis
ipsi domino Cavalcanti: <Colui>, hoc est Virgilius, <c'attende l@a
per qui mi mena, / forse cui Guido vostro ebbe a disdegno>.  Sed
queritur hic quare iste dominus Cavalcante autorem interrogat
quare suus filius non est secum.  Respondeo: Audiens enim dominus
Cavalcante autorem loquentem cum domino Farinata, statim eum ad
loquelam cognovit.  Et quia isti duo, scilicet Dantes et Guido,
erant quasi in omnibus socii sibi ad invicem predilecti, miratus
fuit quod filius suus Guido in isto itinere tam alti ingenii non
associabat autorem.  Unde ait supra ipsi autori: <Se per questo
cieco / carcere vai per altezza d'ingegno, / mio fillio ov'@e? et
perch@e non @e teco?>  Quasi dicat: Si tecum non est, ubi est
altitudo sui ingenii sic profundi?  Nunquid ipse non vivit --
subaudi in ista scientia -- sicut tu?  Cui autor causam assignat
quare in isto itinere non est secum, dicens: <forse cui Guido
vostro ebbe a disdegno>; forte [^sic~], ideo dicit, propter
curialitatem innatam.  Et nota quod ad duo cognovit autor ipsum
esse dominum Cavalcantem: Primum est interrogatio quam fecit de
filio.  Ita enim erant in omnibus socii, quod statim quod audivit
<filius meus quare non est tecum>, de Guidone protinus
intellexit.  Secundum est pena in qua eum vidit, quia enim eum in
mundo hereticum scivit, statim eum in Inferno cognovit.  Ideo ait
in textu:

     Le sue parole e 'l modo de la pena
     m'avevan di costui gi@a letto 'l nome, etc.

	|72.  Supin ricadde.~  Supino, idest retrorsum.  Nota
quod aliud est cadere in faciem et aliud est cadere retrorsum. 
Cadere enim in faciem est humiliari, maiores revereri, et Deum
adorare, sicut de Abraham legitur in Genesi {^Genesis~ 17.17}
quod cum Deo  loqueretur cecidit in faciem suam.  Et de sanctis
magis dicit  Matheus {^Matth.~ 2.11} quod procidentes adoraverunt
eum, idest  Christum.  Retrorsum vero cadere est peccare et penam
eternam  incurrere, sicut typice legitur de Ely sacerdote in
primo libro  Regum {I ^Regum~ 4.18}, quod cecidit de sella in qua
sedebat  retrorsum, et fractis cervicibus expiravit.  Et bene
dicuntur  damnati retrorsum cadere, quia in illas penas cadunt a
quibus in  presenti faciem averterunt.  Unde Salomon in libro
Proverbiorum,  IIIIM+ capitulo: Via impiorum tenebrosa; nesciunt
ubi corruant {^Prov.~ 4.19}.

	|73-75.~  ^QUARTUM NOTABILE.~  Hanc fortitudinem atque
constantiam exhibet magnanimitas homini magnanimo atque forti,
quod propter aliquos labores vel nova accidentia que occurrant,
vir magnanimus a sui status rectitudine non mutatur.  

	|79-80.~  ^VATICINIUM~ est.  Vaticinatur enim dominus
Farinata autori et dicit quod non transibunt quinquaginta menses,
quod ipse autor de Florentia expelletur.  Ista enim domina que
regnat in Inferno est luna, cuius facies omni mense accenditur,
cum primo sol eam incipit inflammare.  Non enim transiverunt
quatuor anni ab isto vaticinio quod ipse Dantes fuit de Florentia
expulsus per Karolum sine terra, sicut dicetur infra in secunda
cantica cantu [XX] {^Purg.~ XX. 70-78}.  Et nota quod luna a
poetis triplici vocabulo nuncupatur; et hoc propter tres
potestates quas habet.  Primo enim dicitur habere potestatem in
celo; ideo dicitur luna, idest luminum una.  Duo enim sunt
luminaria magna, ut habetur in Genesi {^Genesis~ 1.16}: luminare
maius, idest sol, et luminare minus quod preest nocti, idest
luna.  Secundo dicitur habere potestatem in silvis; ideo dicitur
Dyana, idest duana, eo quod die et nocte luceat.  Et quia est dea
silvarum, ideo venatores ipsam antiquitus adorabant et sibi
sacrificabant.  Tertio dicitur habere potestatem in Inferno; ideo
dicitur Proserpina, idest <in terra serpens>.  Et de his tribus
nominibus lune ait Virgilius, quarto ^Eneydorum~:  Tria virginis
ora Dyane {^Aeneid~ IV. 511}.  De ipsius autem nominibus et
officiis dantur versus:

     Yma superna silvas sceptro fulgore sagitta;
     Terret, lustrat, agit, Proserpina luna Dyana.

Quosque versus sic construe: Proserpina terret yma cum sceptro;
luna lustrat superna cum suo fulgore; Diana agit, idest regit
silvas cum sagitta.  Nam quando Dyana depingebatur cum sceptro in
manibus, tunc dea terre sive Inferni dicebatur dea celi; sed
quando pingebatur cum sagittis, tunc dicebatur dea silvarum.

	|85-86.~  Arbia est quidam fluvius parvus in Tuscia, qui
transit per comitatum Senensem ad radicem Montis Aperti, ubi
Florentini cum tota parte Guelforum fuerunt a comite Iordano,
vicario regis Manfredi, victoriose et triumphaliter debellati. 
Et quia dominus Farinata de Ubertis cum Senensibus et aliis
Gebellinis de Tuscia fuit cum ipso comite in dicto conflictu,
ideo autor ipsi domino Farinate, dicenti quare Florentini sunt
ita impii contra meos consortes, dicit: <Lo stratio e 'l grande
scempio, / che fece l'Arbia colorata in rosso, / tal oration fa
far nel nostro tempio>.  Quasi dicat: Propter sanguinem
florentinum qui aquas Arbie coloravit, qui quidem sanguis vestro
consilio et opere fusus fuit, talis in nostro templo oratio
celebratur, ut, scilicet, nunquam vestri consortes possint
aliqualiter rebanniri.

	|91-92.~  Audiens dominus Farinata ab autore quod propter
conflictum quem habuerunt Florentini apud Montem Apertum nunquam
sua prosapia dicitur reversura, suspirando allegat atque inducit
quandam maximam utilitatem quam operatus est ipse erga civitatem
Florentinam.  Que talis fuit: Dum quadam vice omnes extrinseci
Florentini essent in Florentia ad invicem adunati, ordinaverunt
inter se, quia civitatem non bene coram illo populo poterant
gubernare, ipsam civitatem incendere, mulieres capere, domos
expoliare et homines trucidare, et alibi ex se ipsis solummodo
civitatem edificare.  Surrexit in consilio dominus Farinata, et
aperta facie et libera voce omnibus contradixit: et sic illo
tempore civitatem suam a tanto periculo liberavit.  Arguit itaque
cives suos quod memores sunt unius mali quem passi sunt,
operatione non solum sua, quia in illo conflictu magis
peccaverunt Abbates quam Uberti, sicut dicetur infra ultimo
circulo, secunda parte Cociti, cantu XXXII; et non sunt memores
tanti beneficii quod ipse solus operatus est erga eos.  Memoria
enim beneficiorum, ut ait Seneca, est labilis, iniuriarum vero
tenax.

	|119-120.~  Hic facit autor mentionem de secundo
Frederico, Romanorum imperatore, et de Octaviano Diacono
Cardinali, qui fuit de Ubaldinis.  Ubaldini autem sunt quidam
nobiles Gebellini inter Bononiam et Florentiam.  Isti enim duo,
Imperator scilicet et Cardinalis, heretici in hoc mundo reputati
fuerunt.  Nam de imperatore Frederico dicitur quod circa animam
humanam errabat, eo quod ipsam credebat cum corpore morituram. 
Unde, ad probationem sue vesanie, quendam malefactorem, ut
dicitur, in quadam vegete reclusit, bitumine et pice linitam.  Et
dum malefactor ille in morte magna voce clamasset et sic
expirasset, ait Imperator ad circunstantes: <Ecce iste mortuus
est.  Dicite michi, queso, si anima post mortem vivit, unde de
hac vegete sic clausa exivit>.  Cui unus fidelis catholicus sic
respondit: <Per illam enim viam, domine Imperator, exivit de
vegete anima, quam non vidimus, per quam exivit vox, quam
audivimus>.  De Cardinali vero dicitur quod, cum esset in ultimis
constitutus, dixit consanguineis et amicis: <Si anima est, ipsam
pro parte perdidi Gebellina>.

	|130-131.~  Ista enim, cuius pulcer oculus cuncta videt,
est Beatrix, cui tanquam summe scientie theologie reservat autor
cuncta dubia reseranda.  Dixerat enim sibi dominus Farinata, quod
non transirent quinquaginta menses quod ipse sciret quantum
exulatio, sive a terra propria exitus, ponderaret; sed quia istud
per verba occulta predixit, ideo istud et alia reservat exaranda
et explicanda illi scientie que videt Deum, qui cuncta videt. 
Dicit enim beatus Gregorius, loquens de sanctis qui sunt in
patria, scientia divina repleti: Quid est quod non videant qui
videntem omnia vident?  


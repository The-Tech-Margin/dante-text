	|Proemio.~  ^Incipit XVI' cantus prime cantice Comedie.~ 
In isto XVI+o~ cantu autor tractat de laycis qui sodomie sunt
vitio maculati.

	In isto XVI+o~ cantu continentur VII comparationes 
{*vv. 1-3; 21-22; 77-78; 86-87; 88-89; 94-104; 133-136*} et 
quatuor notabilia {*vv. 64-66; 73-74; 118-120; 124-126*}.

	|Deductio textus de vulgari in latinum.~

	Postquam Ser Brunettus Latinus a Dante recessit, ipse
Dantes iter suum prosequens dicit se in illa parte istius gironis
tertii devenisse unde auditur sonus aque, scilicet Flegetontis,
in octavum circulum descendentis.  Et dicit autor quod sonus
illius aque est similis sonitui quem faciunt apes in alveariis
laborantes.  Ideo sic incipit iste cantus:

     Gi@a era in loco onde s'udia il rimbombo
     de l'aqua che cadea nell'altro giro,
     simil a quel che l'arnie fanno rombo.

                        (^Inf.~ XVI. 1-3)

	Et in isto tali loco viderunt a longe quandam aciem
animarum que sub asperi martirii pluvia pertransibant; de qua
quidem acie tres anime exeuntes versus eos velocissime
cucurrerunt.  Et quelibet earum clamando dicebat: <Siste tu
gradum, qui ad habitum videris esse aliquis de nostra terra
prava> -- supple scilicet oriundus.  Ad quorum clamores prestitit
doctor Dantis et ad eum faciem vertens ait: <Expecta, nam istis
tibi esse convenit curialis; et nisi esset ignis quem loci natura
sagittat, ego dicerem quod citius tibi quam ipsis ista velocitas
conveniret>.  Illi vero, statim quod applicuerunt ad istos, duo
fecerunt: primum est quod, quia licitum non est eis capere pausam
aliquam vel quietem, ex se ipsis tribus pre consuetis doloribus
eiulando fecerunt in circuitu unam rotam, qualem pugiles nudi et
uncti antiquitus faciebant.  Secundum est quod quilibet rotando,
ut predicitur, tenebat faciem versus Dantem; unde oportebat eos
facere iter continuum collo contrarium.  Et unus illorum cepit
dicere ad autorem: <Etsi istius locii miseria reddit in despectum
nos et nostra precamina, fama tamen nostra animum tuum inclinet
ad dicendum nobis quis tu es, qui vivos pedes ita securus per
infernum fricas>.  Et ut magis eum moveat ad petita, de suis
sociis atque se notitiam prebet ei dicens: <Ista enim vestigia
istius, scilicet, qui ante me vadit, que quidem pedibus tritare
me vides, quamvis nudus et depilatus incedat, fuerunt maioris
excellentie quam tu credas.  Nepos enim fuit bone Gualdrade;
Guido Guerra fuit nominatus in vita; fecit multa cum prudentia
atque spata.  Alius autem qui post me tritat arenam, Aldobrandi
Teghiaius existit, cuius vox, idest fama, deberet in mundo
superius esse cara.  Et ego, qui cum eis positus sum in cruce,
fui Iacobus Rusticuccii; et certe uxor quam habui mala plus quam
aliquid aliud michi nocet>.  Audiens vero Dantes et videns tales
famosos homines in Inferno, tanta fuit pietate simul et dolore
commotus, quod nisi esset ignis qui super illos pluebat, se
proiecisset inferius inter eos, ut ipsis et debitam reverentiam
exhiberet, et necessaria obsequia cumularet.  Sed timor ignis
vicit suam bonam et laudabilem voluntatem, que ipsum ad
amplexandum ipsos avidum faciebat.  Sed quia ea que volebat
facere non valebat, ait ad eos: <Non despectum, sed dolorem,
vestra conditio interius michi fixit, idest durum vel
abominabilem in principio demonstravit.  Sed statim quod iste
meus dominus michi dixit aliqua verba, ego interius cogitavi quod
vos essetis tales homines quales estis.  De vestra terra sum, et
semper opera vestra et honorata nomina cum affectione ad me traxi
ac etiam auscultavi.  Linquo fel et pro dulcibus pomis eo michi
promissis per verum ducem, sed usque ad centrum michi convenit
prius ire>.  Tunc Iacobus Rusticuccii adiuratorie rogavit
autorem: <Si longo tempore>, inquit, <conducat anima membra tua,
et post te luceat tua fama, curialitas et probitas in nostra, ut
solent, civitate morantur? aut inde totaliter se in simul abiere? 
Et hoc pro tanto dico quia Guilielmus Bursarius, qui dolet
nobiscum pro modico, et cum sociis illuc vadit, satis suis
relationibus nos conturbat>.  Dantes autem tunc, facie elevata in
altum, ei voce libera sic respondit: <Gens nova ac subita lucra
genuerunt in te, o Florentia, audaciam absque mensura>.  Et tunc
illi tres, audita tali responsione, cum tali affectione cum qua
veritas contemplatur, unus alium respexerunt.  Unde ait autor in
textu:

     guatar l'un l'altro com'al ver si guata.

                        (^Inf.~ XVI. 78)

	Et collaudantes istam liberam responsionem, adiungunt:
<Si aliis vicibus satisfacere aliis ita modicum tibi constat, o
te felicem si ita ad tuam loqueris voluntatem.  Et ideo si de
istis locis nigerrimis ad revidendum stellas lucidas tu evadis,
quando delectaberis dicere ego fui -- supple ad videndum opera
mortuorum -- fac ut de nobis gentibus tu loquaris>.  Et his
dictis, rotam rapidam dissolverunt, et adeo veloci fuga fugerunt,
quod eorum crura gracilia alis similia visa sunt.  Et ita cito ab
eius oculis vanuerunt quod dici non posset veridice unum Amen. 
Illis autem sic ad sua tormenta reversis, Dantes sequitur suum
ducem; et non multum eundo, sonum aque ita e vicino senserunt,
quod loquendo vix se ad invicem audivissent.  Qualiter autem et
quali modo illa aqua ad yma descendat, exemplificando declarat
dicens, quod sicut ille fluvius qui proprio itinere de monte
Verso descendit, versus orientem a sinistro latere Apennini; qui
quidem fluvius antequam descendat in planum Aqua Queta vocatur,
postea vero Montonus iuxta Forlivium appellatur, super
monasterium Sancti Benedicti de alpibus resonat descendendo, ita
ista aqua fluvii Flegetontis de isto VII+o~ circulo in octavum
cadendo descendit.  Designato autem istarum aquarum sonitu et
descensu, dicit autor quod cum venisset ad locum descensus
aquarum, quod Virgilius sibi mandavit quod unam cordam qua ipse
Dantes erat precinctus et cum qua ipsemet Dantes aliquando
credidit capere lonzam coloribus maculatam, sibi involutam
porrigeret et plicatam.  Quam cum sibi ut imperaverat
porrexisset, proiecit illam Virgilius in illud baratrum
infernale.  Autor vero intra se metipsum considerando dicebat:
Omnino oportet quod novitas respondeat novo signo quod magister
cum oculo sequitur sic attente.  Cui magister ait: <Cito erit
superius quicquid ego expecto; et quod tuum somniat cogitamen,
cito convenit quod tuo visui sit apertum>.  Et his dictis, dicit
autor quod vidit per illum grossum aerem et obscurum unam figuram
venire natando, miraculosam omni securo cordi.  Et modum natandi
exemplificando, declarat dicens quod ita de profundo superius
veniebat, sicut aliquando nauta, qui postquam solverit anchoram
que ab impedimento aliquo detinetur, ab inferioribus se eripit,
et ad superiora velociter se extendit.  Unde ait in textu:

     s@i come torna colu' che va giuso
     talor a solver l'ancora c'agroppa
     a scollio o altro che nel mare @e chiuso,
     che 'n s@u si stende et da pi@e si ratrappa.

                        (^Inf.~ XVI. 133-136)

	|1-3.~  Dicit hic autor quod illa aqua, que descendit
sive cadit de VII+o~ circulo in octavum, talem sonum facit qualem
faciunt apes in arniis sive in alveariis.  Alvearia autem sunt
domuncule et habitationes apum, in quibus ipse apes mellificant;
que quidem alvearia a Florentinis arnie appellantur.  Cum vero
apes in ipsis arniis operantur, faciunt quendam sonitum confusum
qui proprie susurrium appellatur.  Exemplificat igitur autor et
dicit quod sonitus illius aque similis est sonitui apum cum ad
operandum in arniis congregantur.  

	^PRIMA COMPARATIO.~ Ista comparatio est superius
explanata.

	|4.  Quando tre ombre insieme si partiro.~  Iste tres
umbre fuerunt tres maximi nobiles florentini, videlicet Guido
Guerra, comes in Tuscia palatinus, dominus Teghiaius Aldobrandi
de Adimaribus, et dominus Iacobus Rusticuccii.

	|5.  correndo d'una schiera che passava.~  In ista acie
sunt layci qui sodomie vitio laborarunt.  Et ista est illa gens,
de qua dixit Ser Brunettus autori superius: <Gente vien con la
qual esser non deggio>; quia per se vadunt clerici, et per se
layci.

	|10.  Ha m@e, che piaghe vidi ne' lor membri.~  Quia
misericordia sequitur misericordiam, ideo Dantes, videns istos
tam miserabiliter ab igneis vaporibus concrematos, dolore
commotus ait: ^Hame~, idest ^heu me~; nam ^a~ cum aspiratione,
seu sine aspiratione, est nota doloris.  Sed hic oritur questio,
que talis est: Cum infra, cantu XX+o~ dixerit Virgilius ad
autorem, quando compassus fuit illis qui facies habent retro:

     	<Ancor se' tu delli altri sciocchi?
     Qui vive la piet@a quand'@e ben morta;
     chi @e pi@u scelerato che colui
     c'al giudicio divin passion comporta?

                        (^Inf.~ XX. 27-30)

	Quomodo hic autor non arguitur a magistro?  Respondeo:
Peccata carnalia ex passionibus oriuntur; peccata vero magica,
propter que ibidem taliter anime puniuntur, non ex passionibus
sed ex humanis inventionibus et malitiis oriuntur.  Et ideo ibi
et non hic fuit a Virgilio redargutus.

	|19-20.  Incominciar, come noi ristemo, ei / l'antico
verso.~  |Ei~ est interiectio dolentis, sicut ^pape~ est
interiectio admirantis.  Vult itaque dicere hic autor quod quando
ipse et Virgilius eorum clamoribus prestiterunt, quod illi tres
qui de acie exiverunt, reinceperunt antiquum gemitum, idest
consuetum dolorem, vel ^hei~; quia antiqui ubi nos ponimus hodie
^heu~, ipsi ponebant ^hei.~  Et sic ^hei~ est antiquus gemitus.

	|21-22.  Qual soleno i campion far nudi et unti.~ 
Antiquitus fiebat a paganis quidam ludus qui dicebatur palestra,
in quo ludo homines militares exercebantur ad pugnam.  Currebant
enim in rota nudi et uncti, ne manibus capi possent.  Quem quidem
ludum aput montem Olimpum Hercules adinvenit.  Exemplificat
itaque hic autor, et dicit quod isti tres, qui de ista acie
exeuntes ad eum venerunt, fecerunt unam rotam solummodo ex se
tribus; et quousque sibi locuti sunt, continue in rota currebant,
sicut soliti erant currere pugiles in palestra.  Causam vero
propter quam sic rotando currebant assignavit autori superius Ser
Brunettus, ibi:

                  qual di questa greggia
     s'arresta punto, giace poi cent'anni
     sanz'arrostarsi quando 'l foco 'l feggia.

                        (^Inf.~ XV. 37-39)

	^SECUNDA COMPARATIO.~ Ista comparatio est superius
explanata.

	|37-39.~  Iste Guido Guerra fuit comes in Tuscia
palatinus, cuius familie dicuntur vulgariter Conti Guidi.  Fuit
autem multe sapientie et valoris.  Ideo dicitur in textu:

     fece col senno assai et co' la spada.

	Quod autem dicitur quod fuit nepos bone Gualdrade, hoc
facit ad commendationem ipsius comitisse.  Fuit autem ista
Gualdrada ava istius comitis Guidonis, que suo tempore fuit inter
alias dominas magni nominis atque fame.

	|40-42.~  Iste Teghiaius Aldobrandi fuit quidam nobilis
miles de Adimaribus de Florentia, homo certe magni nominis atque
vocis. Ideo dicitur in textu: <la cui voce / nel mondo s@u dovrebe
esser gradita>.  Iste enim est unus ex illis V de quibus autor
interrogavit Ciacchum, ut habetur superius in tertio circulo,
cantu VI+o~ {*v. 79*}.

	|43-45.~  Iste Iacobus fuit etiam quidam nobilis miles de
Florentia, qui propter malam uxorem quam habebat, omnes alias
habebat odio mulieres: unde ista de causa huic se vitio
mancipavit.  Ideo ipsemet dicit autori: <la mala mollie pi@u
c'altro mi nuoce>.  Monet autem hic autor tacite mulieres ut
viris suis amabiles se exhibeant et devotas, quia multi sunt qui,
propter malas uxores quas habent, coguntur isti vitio deservire. 
Et est iste etiam unus ex illis quinque de quibus autor notitiam
desiderabat habere.  Ideo interrogavit de ipsis Ciaccum, ut
habetur supra in tertio circulo, cantu VI+o~ {*vv. 79-80*}.

	|61.  Lascio lo fele et vo' per dolci pomi,~ idest
relinquo peccata que per infernum allegorice figurantur, et pro
dulcibus pomis vado, que figurantur per purgatorium ac etiam
paradisum.

	|64-66.~ ^PRIMUM NOTABILE.~ In isto notabili duo magna
bona Iacobus Rusticuccii imprecatur autori: primum est longa
vita; secundum vero, est post mortem clara et lucida fama.

	|70.~  Iste Guillielmus fuit quidam florentinus optimus
ioculator sive hystrio, qui multum fuit isto vitio maculatus. 
Ideo Iacobus Rusticuccii, loquens de eo, yronice dicit autori:
<lo qual si duol con noi per poco>, idest pro multo.

	Quia de peccato contra naturam hic et in superioribus
actum est, ideo de ipsius abominatione aliqua videamus.  Istud
enim peccatum, quod in utroque sexu invenitur, est abominabile et
detestabile principaliter propter duo: Primo propter ipsius
fetorem.  Dicitur enim Genesis XIX+o~ (actually ^Gen.~ 13.13)
quod sodomite, idest homines de Sodoma, erant homines pessimi, et
quod clamor eorum, idest fetor, ascendit coram Domino.  Ubi nota
quod duo sunt peccata que de terra usque ad celum clamant ad
Deum: homicidium scilicet et sodomia; quia laborantes his duobus
vitiis sunt Dei et humani generis inimici.  Nam homicida
occidendo hominem qui est factura Dei, destruit opus eius. 
Sodomita vero impedit ne Dei factura multiplicetur.  Et idcirco
ista duo peccata, que divino operi contradicunt, suo fetore
abominabili ad Deum clamare dicuntur.  De homicidio enim ait Deus
ad Caym: Vox sanguinis fratris tui clamat ad me de terra {^Gen.~
4.10}.  Et de sodomitis ait ad Abraam: Clamor sodomorum venit
coram me {cf. ^Gen.~ 13.13}.  Preterea, dicunt sancti quod etiam
demonibus vitium istud fetet.  Erubescunt enim, ut ait beatus
Ieronimus, in numerorum magnitudine peccatorum; et hoc quia
humana adinventio vincit malitiam et immunditiam demonum.  Istud
enim vitium, secundum Gregorium, non a dyabolo sed ab homine est
inventum; et ideo de ipso demones erubescunt.  Unde, secundum
sententiam magnorum doctorum, quidam demones, memores antique
nobilitatis, non tentant hominem de luxuria.  Cuius signum est
quod Lucifer in deserto de solis tribus vitiis tentavit
Christum: de gula, scilicet, avaritia, et superbia; de luxuria
vero non.  Secundo, est abominabile et detestabile istud vitium
ipsius multiplici considerata vindicta.  Multipliciter enim istud
vitium legimus esse punitum.  Et primo per diluvium, quia
secundum quod ait Methodius, mulieres in tantam vesaniam erant
verse quod supergresse viris abutebantur; homines etiam
exarserunt in alterutrum coeuntes.  Secundo per subversionem
pentapolis, idest V civitatum, ubi nunc est mare mortuum, aqua
fetens et sulphurea.  Preterea parvuli ibi {^Br.~ inde} puniti
sunt, etiam unius diei in detestationem huius peccati.  Et in hoc
misericorditer provisum est eis ne diutius viventes maiori pene
obligarentur paternorum scelerorum facti imitatores.  Et nota
quatuor penas in ista pena qua Deus regnum sodomorum submersit:
prima pena fuit sulphur, contra fetorem istius peccati; secunda
pena fuit ignis, contra ardorem.  De primo Iob XVIII: Aspergatur
in tabernaculo eius sulphur {^Iob~ 18.15}.  De secundo,
Ecclesiastici septimo: Vindicta carnis impii ignis
{^Ecclesiasticus~ 7.19}.  Tertia pena fuit patrie destructio
contra pravum exemplum.  Unde beatus Tadeus apostolus in 
canonica sua: Facti sunt exemplum ignis eterni.  Quarta pena fuit
et est sterilitas terre, que cum prius esset valde fertilis,
postea facta est multum sterilis, quia in mare salsum conversa. 
Poma etiam que nascuntur in arboribus circumpositis, antequam
sint matura, sunt coloris viridis; maturata vero si aperias,
favillas intus invenies.  Et ista pena sterilitatis inflicta fuit
contra ubertatem terre qua abusi sunt sodomite.  Exechielis
XVI+o~: Hec fuit iniquitas sodome: saturitas panis et otium
{^Ez.~ 16.49}.  Nam nimia abundantia rerum temporalium qua
utebantur, et otium in quo vivebant, ipsos ad tam ignominiosum
deduxerunt peccatum.  Et de ista pena dantur versus:

     Quam male peccavit sodomita ruina probavit
     Comprobat esse reum sulphur et ignis eum.

	Tertio patet gravitas huius peccati ex lege tam divina
quam humana, quia utraque lex ipsos condemnat ad mortem.  Lex
enim divina per Moysen ait, Levitici XX+o~: Qui coierit cum
masculo, morte moriatur {^Leviticus~ 20.13 ff.}.  Lex vero
humana, spiritu sancto inspirata et per ora principum promulgata,
huic vitio exardescentes iubet igne cremari.  De illis etiam
bestialibus hominibus qui conmiscentur bestiis, sive masculus
fuerit sive femina, pena statuta est a Deo eodem libro et eodem
capitulo: Qui cum iumento et pecore coierint, morte moriantur;
pecus quoque occidite.  Mulier que subcubuerit iumento, similiter
interficiatur.  Et nota quod condigna penitentia debet talibus
imponi in foro penitentiali, ut ab usu et esu talium animalium
abstineant toto tempore vite sue cum quibus peccaverunt, si
animalia comestibilia sunt.  Si vero non sunt comestibilia, sed
equitabilia, debet eis imponi ne unquam super ipsa ascendant.  Si
autem sunt animalia delectabilia ad tenendum in gremio vel
brachiis, debet eis iniungi ut nunquam talia animalia tangant,
quia semper debent tale facinus detestari.

	|73-74.~ ^SECUNDUM NOTABILE.~ In isto notabili ponit
autor quod duo sunt illa que destruunt civitates, scilicet novi
cives et subita lucra, sicut usure et rapine.

	|77-78.~ ^TERTIA COMPARATIO.~ Ista comparatio est
superius explanata {*?*}.

	|86-87.~ ^QUARTA COMPARATIO.~ Ista comparatio est
superius explanata {*?*}.

	|88-89.~ ^QUINTA COMPARATIO.~ Ista comparatio est
superius explanata {*?*}.

	|94-104.~  In monte Verso, qui quidem mons est in
partibus Romandiole, est quidam fluvius qui ab origine sua usque
ad mare habet duo nomina.  Nam ab ortu suo usque ad Sanctum
Benedictum de alpibus Acqua Queta vocatur; postquam autem de
alpibus ad yma descendit, dicitur tunc Montonus.  Apenninus autem
est quidam mons in Ytalia, qui est positus inter duo maria,
scilicet inter mare Tyrenum et Adriaticum.  Mare Tyrenum est mare
Pisarum; mare vero Adriaticum est mare Ancone.  Unde Lucanus in
secundo:

     Mons inter geminas medius se porrigit undas
     Inferni superique maris, collesque coercet
     Hinc Tyrena vado frangentes equora Pise,
     Illinc Dalmaticis obnoxia fluctibus Ancon.

                        {^Phars.~ II. 399-402}

	Dividit autem iste mons Apeninus Ytaliam a Pannonia, et
durat usque in Calabriam.  Fuit autem antiquitus coniunctus
Sicilie, sed mare divisit illum.  Unde ait autor infra, in
cantica secunda, cantu [XIV. 32]: <dond'@e tronco Peloro>.  De quo
Lucanus in secundo:

     Extremi colles Siculo cessere Peloro.

                        {^Phars.~ II. 438}

	De isto monte ait beatus Ysidorus, XIIII+o~ libro ^Eth.~
{^Etym.~ XIV. viii. 13 (^adapted~)}: Apeninus dicitur quasi Alpes 
Penice, idest Affricane.  Nam Anibal Affricanus, veniens ad
Ytaliam, easdem Alpes ferro aperuit.  Unde Virgilius: Alpes
inmittit apertas {^Aeneid~ X. 13}.  Has etiam Alpes ipse Anibal
post bella Yspanie aceto rupit.  Unde Iuvenalis: Et montem rupit
aceto.  Et inde loca ipsa, que rupit, Alpes Apenine vocantur.

	^SEXTA COMPARATIO.~ Ista comparatio est superius
explanata.

	|106-108.~  Superius in primo cantu autor allegorice
demonstravit quod iam fuit tribus vitiis maculatus, scilicet
luxuria, superbia, et avaritia; que quidem tria vitia figurantur
per illas tres bestias que sibi in ascensu montis impedimenta
dederunt.  Virgilius autem, qui ponitur pro ratione humana, eum
ab illis vitiis liberavit.  Sed accidit homini a peccatis abluto
queadmodum illi qui de gravi est egritudine liberatus; qui licet
sit liberatus, tamen remanent quedam reliquie, sicut est memoria
peccati, in qua homo etiam post peccata aliquando delectatur, et
sicut est nimius affectus ad carnalia et mundana.  Et de hoc ait
Dominus Petro {^Ioannes~ 13.10}: Qui lotus est et non indiget
nisi ut pedes lavet et est mundus totus, tunc autem pedes sunt
loti quando affectus nostri per omnia sunt purgati.  Dantes
igitur, licet a lonza recesserit maculata, que propter suas
maculas tenet typum luxurie, tamen adhuc quedam reliquie
remanserunt in eo; scilicet intentio fraudulenta, que per cordam,
qua erat ipse precinctus, methaforice figuratur.  Ista enim corda
ab Homero zona Veneris appellatur, quia cum ista zona, idest cum
deceptione, ligat Venus etiam hominem sapientem.  Nam non est
adeo sapiens qui possit sibi a luxurie deceptione cavere, si
conversationem primo ipsius Veneris non cavebit.  Unde Omerus:
Deceptio, inquit, Veneris furata est intellectum sapientis.  Et
ista tali corda utuntur luxuriosi ad suas lascivias exercendas,
ut infra, XVIII cantu, in Iasone patebit.  Cum itaque Dantes ista
corda se dicat esse precinctum, demonstrat quod, sicut Venus
contra luxuriosos deceptione utatur, sic e converso ipsi
luxuriosi contra ipsam deceptione utantur et fraude.  Et ideo
dicit ipse in textu:

     et con essa pensai alcuna volta
     prender la lonza a la pelle dipinta.

quia nullo meliori modo quam deceptione vel fraude ipsa fraus vel
deceptio capi potest; quia isto modo, secundum poetam, sic ars
deluditur arte.  Virgilius autem, cum ad octavum circulum
propinquavit, in quo ipsa deceptio damnatur et fraus, illam
cordam que est signum deceptionis et fraudis, ut dictum est, a
Dante removit et in illud baratrum infernale proiecit.  Et statim
quoddam terribile monstrum quod tenet typum et similitudinem
ipsius deceptionis et fraudis, ac etiam proditionis, ut in
sequenti cantu dicetur, viso suo signo statim sursum venit,
credens portare ad infima aliquem, vel aliquos fraudulentos sive
aliquos proditores.

	|118-120.~ ^TERTIUM NOTABILE.~ In isto notabili ponit
autor quod, cum homo est cum aliquo sapiente et vult aliquid vel
dicere vel operari, quod cum omni cautela loquatur et operetur. 
Et assignat causam, quia sapiens non solum attendit ad opera, sed
videt per quedam signa extrinseca etiam cogitata.  Et quia
Virgilius respondit sibi ad ea que ipse autor in mente volvebat,
ideo ammirative ait: |Ay quanto cauti.~ |Ay~ enim est
interiectio admirantis, quemadmodum et ^pape.~

	|124-126.~ ^QUARTUM NOTABILE.~ Ad evidentiam istius
notabilis est avertendum quod sunt quedam que sunt vera et habent
faciem veri; quedam sunt falsa et habent faciem falsi.  Sunt
itaque quedam que sunt vera et habent faciem veri, ut cum dico:
<Vidi leonem comedere agnum>.  Ista propositio potest esse vera,
quia naturale est ac etiam consuetum quod leo devoret agnum.  Et
sic est vera et habet faciem veri.  Quedam sunt que sunt falsa et
habent faciem falsi, ut cum dico: <Vidi asinum volantem>.  Ista
propositio est falsa, quia asinus nunquam volat, et sic est falsa
et habet faciem falsi.  Quedam sunt falsa et habent faciem veri,
ut cum dico: <Vidi Petrum comedere carnes die Veneris>, et non
comedit.  Sed quia iste Petrus diebus ieiuniorum est solitus
comedere carnes, ideo ista propositio, licet sit falsa, habet
tamen faciem et similitudinem veri.  Quedam vero sunt que sunt
vera et habent faciem falsi, ut cum dico: <Vidi unum asellum qui
occidit leonem>.  Ista propositio, licet sit vera, quia
verissimum est quod unus asellus necavit Florentie calce leonem,
tamen quia non est consuetum, habet faciem falsi.  Autor igitur,
licet verum fuerit quod retulit, tamen quia habet faciem falsi
illud verum quod protulit, protulit cum timore ne sibi scilicet
crederetur.  Unde ait nos admonens quod illi vero, quod habet
faciem mendacii, debemus claudere labia quousque possumus, idest
tantum tacere debemus quousque necessitas postulabit.  Et ideo
beatus Paulus Apostolus, licet raptus fuerit usque ad tertium
celum, tamen quia illud verum faciem falsi poterat in auribus
audientium generare, ideo illud annis XIIII occultavit.  Et
Christus mandavit illis tribus apostolis qui suam
transfigurationem viderant, quod nemini dicerent visionem
quousque ipse fuisset a mortuis suscitatus.  Nam si ante suam
resurrectionem illam visionem dixissent, audientes nullatenus
credidissent.  Sed probata et manifestata resurrectione, illud
tale verum iam non habuerit faciem falsi, sed veri.

	|127-128.~  Volens hic autor revelare que vidit, et
timens ne propter novum inauditum sibi veridice crederetur, iurat
cuilibet qui istam legerit Comediam, quod si ipsa Comedia non
possit longa gratia vacuari, quod vera sunt illa que hic se
vidisse confirmat.  Comedia autem est iste liber.  Quid vero sit
comedia, et quot sunt genera poetarum, in prologo superius est
expressum {*^Prologus~, p. 8 [ed. Cioffari]:  Est autem comedia
quedam narratio {scientia} poetica que in principio habet
asperitatem alicuius miserie; sed eius materia prospere
terminatur, ut patet per Terrentium in suis comediis.  Dicitur
autem iste liber ^Comedia~ quia in principio sue narrationis sive
descriptionis habet asperitatem et horribilitatem, quia tractat
de penis Inferni, in fine vero continet iocunditatem et
delectationem, quia tractat de gaudiis Paradisi.  Inter poetas
liricos, Boetius et Symonides obtinent principatum; inter
satyros, Oratius et Persius; inter tragedos, Homerus et
Virgilius; inter comicos autem, Plautus et Terrentius.  Dantes
autem potest dici non solum comicus propter suam Comediam, sed
etiam poeta liricus, propter diversitatem rithimorum et propter
dulcissimum et mellifluum quem reddunt sonum; et satyricus,
propter reprehensionem vitiorum et commendationem virtutum quas
facit; et tragedus, propter magnalia gesta que narrat sublimium
personarum.  Et hoc demonstrant duo versus sui epytafii, quos ad
suam memoriam fabricavi:

     Hic iacet excelsus poeta comicus Dantes,
     Necnon et satirus et liricus atque tragedus.*}

	|133-136.~ ^SEPTIMA COMPARATIO.~ Ista comparatio est
superius explanata.

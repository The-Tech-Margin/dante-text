	|Proemio.~  ^Vigesimi secundi cantus titulus talis est~:
^Incipit XXII' cantus prime cantice Comedie.~

	In isto XXII+o~ cantu autor tractat etiam de illa eadem
materia de qua in antecedenti cantu tractavit, faciens hic
exemplariter mentionem de quibusdam summis baraptatoribus.

	In isto XXII+o~ cantu continentur V comparationes {*vv.
19-21; 25-27; 33; 36; 130-132*} et unum notabile {*vv. 52-54*}.

	|Deductio textus de vulgari in latinum.~

	Continuando materiam, autor continuat cantum similiter
subsequentem.  Precedentem enim cantum sic finivit:

     et elli avea del cul fatta trombetta.

                        (^Inf.~ XXI. 139)

	Sequentem vero sic continuando incoat: Ego vidi iam
milites sua castra movere, rumorem incipere, acies ostentare, et
aliquando pro eorum evasione de bello recedere.  Vidi etiam in
civitate aretina milites seditiose ad arma discurrere, insidiose
alibi contra hostes procedere, in torneamentis unum alium
vulnerare, et in giostris usque ad mortem appetere.  Et omnes
isti actus militares vidi moveri vel fieri cum signis quandoque
tubarum, quandoque etiam campanarum, quandoque vero cum tympanis
et quandoque cum signis que faciunt homines in castellis.  Sed
nunquam cum ita diversa tibia seu etiam instrumento moveri
milites, equites, vel pedestres, nec etiam navem signo celesti
vel terrestri exire de portu conspexi.  Et hic facit autor
quandam excusationem de societate, scilicet quam habebat, dicens
quod aliam habere non poterat, quia societates inveniuntur
secundum conditionem gentium vel locorum.  Quod sic patet: In
ecclesiis enim, ut ipse ait, inveniuntur sancti, et in tabernis
gulosi.  Et sic in Inferno aliam societatem quam demonum habere
non poterat.  Facta vero excusatione de societate pessima quam
vitare non poterat, ad narrandum ea que vidit in ista malabulgia
se convertit.  Et dicit quod in ista bulgia, licet ipsa propter
nigredinem piceam sit obscura, vidit aliquos peccatores qui ad
ipsorum penam aliqualiter sublevandam, se super pegolam
erigebant, dorsum solummodo ostendendo; et statim more
deficientis fulguris abscondebant.  Et adducit hic quandam
comparationem naturalem quorumdam piscium maris, qui delphynes
vocantur.  Qui quidem pisces, quadam naturali cognitione
tempestates fluctuum previdentes, crebris saltibus quos faciunt
super aquam admonent navigantes ut a ventura caveant tempestate. 
Isto itaque modo quo saltant delphines aliquando supra mare,
saltabant supra picem isti etiam peccatores.  Et quemadmodum
runuculi {^Br.~ ranunculi} iuxta ripas fluviorum vel fovearum 
stant cum capite solummodo extra aquas, totum corpus aliud 
abscondendo, ita stabant, dicit autor, ex omni parte in illa 
fovea peccatores.  Sed cum appropinquabat cum suis sociis 
Barbariccia, qui erat ipsorum decurio, statim inferius se 
trahebant.  Hec autem attente considerans, vidit in illa ripa 
qua ibant duas animas simul iunctas, quarum una more ranarum 
inferius se trahente, alia in ripa suspensa remansit.  Sed unus 
istorum decem spirituum, nomine Graffiacane, qui magis de prope 
illi erat, illam miseram animam per capillos cum unco quem
gestabat in manu superius ad se traxit.  Tunc unus alius ex
decem, nomine Rubicante, ad clamorem omnium sociorum clamantium
et dicentium: <O Rubicante, facias quod tu in eum taliter tuos
ungues inmittas, quod eum excories sua pelle>.  Quod videns
Dante ait ad Virgilium: <Magister, facias si tu potes, quod tu
scias quis est iste infortunatus, qui ad manus suorum
adversariorum devenit>.  Tunc Virgilius, appropinqua[n]s ad
ipsum, quisnam fuisset eum interrogavit.  Et ille: <Ego fui de
regno Navarre natus.  Mater enim mea, que me de uno ribaldo
genuerat, cum uno domino -- subaudi de regno Navarre -- me
posuit.  Postea fui familiaris boni regis Thebaldi, in cuius
curia ad faciendum barattariam me dedi, quo peccato in isto
calore rationem -- subaudi villicationis mee -- nunc reddo>. 
Cyriattus autem, hoc audiens, de cuius ore ex omni parte una
sanna ad similitudinem apri prodibat, illum infortunatum dente
aprico laceravit; et sic iste miser in medio istorum demonum ita
stabat sicut stat mus aliquando inter captos.  Unde ait autor in
textu:

     Tra male gatte era venuto il sorco;

                        (^Inf.~ XXII. 58)

	Quod animadvertens ipsorum decurio Barbariccia, illum
miserum brachiis suis vinxit, dicens ad suos: <State a longe et
ego ipsum interim infurcabo>.  Et ad Virgilium faciem volvens
ait: <Interroga eum, si ab ipso aliquid discere concupiscis>.  Et
Virgilius ad eum: <Cognoscis tu sub ista pice aliquem latinorum?> 
Cui ille: <Ego recessi modicum est ab uno, cum quo utinam adhuc
essem sub pice coopertus, quia non timerem ibi ungulas neque
uncos>.  Ad hec Libicoccus: <Nimium sustinuimus>, ait.  Et
percutiens illum in brachio suo unco, dilacerando abstulit unum
lacertum.  Draghignazus etiam illum voluit in cruribus lacerare,
sed illorum decurio contra illos se volvit in circuitu malo
vultu.  Postquam autem illi maligni spiritus aliquantulum sunt
pacati, ait ad illum miserum sine mora Virgilius: <Quis fuit ille
a quo, tuo danno, ut dixisti, superius recessisti?>  Et ille:
<Fuit>, inquit, <frater Gomita de Galluri, vas omnis deceptionis
et fraudis, qui habuit in manibus sui domini inimicos, et per
barattariam -- subaudi quam fecit -- omnes ipsum commendant. 
Denarios enim ab ipsis recepit et sine scitu -- subaudi domini
sui -- omnes in pace dimisit.  In aliis etiam officiis quibus in
curia sui domini fungebatur, barattator fuit non minimus sed
suppremus.  Conversatur autem cum ipso Dominus Michael Zanche de
Lugodorio, qui ambo ad loquendum de Sardinia suas linguas nunquam
sentiunt esse fessas>.  Et hec dicens, sicut erat totus fraude et
dolo plenus, ut falleret circumstantes ea que incepit dimisit et
ait: <Heu me, videte alium qui subsannat.  Ego dicerem adhuc, sed
timeo manus eius>.  Contra quem decurio se volvens, ipsum qui
vocabatur Farfarellus minaci vultu et verbis terribilibus
increpavit.  Tunc Navarrensis, ut illos teneret in verbis et sic
falleret, consequenter adiunxit: <Si vos vultis vel videre vel
audire Lombardos scilicet seu Tuscos, ego faciam ipsos venire. 
Sed stent aliquantulum a longe Malebranche, ita quod ipsi non
timeant -- subaudi superius apparere -- et ego stando solummodo
in hoc loco, pro me qui sum unus, quando sibilabo secundum morem
nostrum, septem superius apparebunt>.  Cagnazus autem ad hec
verba musum erexit, et caput movendo: <Audi>, inquit, <malitiam
quam cogitavit iste ut inferius se immergat>.  Unde ipse, qui
habebat laqueos -- subaudi dolosos -- in habundantia valde magna,
respondit: <Malitiosus sum ego nimis, quando maioribus meis
procuro inferre tristitiam>.  Ad hec Alichinus se continere non
potuit, et versus alios ait illi: <Si tu hinc descendere
attentabis, non consequar te ad passus, sed apertis alis te
insequar supra picem.  Idcirco nobis collis arginis relinquatur,
et ripa sit scutum inter nos -- subintellige et vocandos -- ad
videndum si tu solus plus omnibus nobis vales>.  Finito vero
Alichini colloquio, Dantes apostrophat ad legentem: O tu, inquit,
qui legis -- subaudi istam rixam -- audies novum ludum.  Quilibet
enim illorum decem oculos ad alteram costam volvit, et primo ille
qui ad hoc concedendum crudelior inter alios videbatur.  Dum
autem sic omnes ab eo oculos removissent, barattator Navarrensis
bene suum tempus elegit; firmavit enim pedes in terra et subito
saltans, ab illorum preposito se absolvit.  Unde quilibet illorum
subito fuit dolore compuntus; sed ille magis qui fuit causa
defecto -- subintellige Alichinus --.  Et ideo se movit et <Tu es
captus>, subito exclamavit.  Sed modicum sibi valuit, quia
Navarrensis in pegolam se immersit, et Alichinus volando erexit
superius suum pectus.  Non enim aliter anas, quando falco sibi
seu herodius appropinquat, in aquam subito se immergit, et falco
revertitur superius iratus et fractus.  Calcabrina vero, quia
Navarrensis evaserat, conturbatus volando insecutus est
Alichinum.  Et videns illum barattatorem immersum, suum socium,
scilicet Alichinum, manibus et pedibus ungulatis invasit.  Sed
Alichinus fuit bene accipiter tunc grifagnus ad invadendum ipsum;
et sic ambo in ferventis stagni medium insimul ceciderunt.  Tunc,
propter calorem maximum quem senserunt, se ad invicem dimiserunt. 
Ideo dicitur in textu: <Lo caldo schermitor subito fue>.  Sed
propter hoc de illa fovea, quia alas inviscatas habebant, surgere
nequiverunt.  Qua propter Barbariccia cum aliis suis condolens de
duobus, quatuor demones ad aliam costam fecit celeriter
convolare; ita quod ipse cum tribus ex una ripa, et alii quatuor
ex alia, suos uncos versus illos duos, ut inde ipsos extraherent,
converterunt.  His autem sic visis et actis, Virgilius atque
Dantes illos inibi dimittentes inde celeriter discesserunt.  Unde
ait in textu:

     Et noi lasciamo lor cos@i 'mpacciati.

                        (^Inf.~ XXII. 151)

	|1-12.  Vidi gi@a cavalier muover campo~, usque ibi: |ne
gi@a con s@i diversa cennamella~, etc.  Ad insinuandum nobis autor
quomodo sit vituperosum scelus barattarie, dicit superius quod
Barbariccia, qui fuit electus decurio inter decem, ducebat
exercitum suum cum sono ani.  Unde ait in textu: <et elli avea
del cul facta trombetta> {*^Inf.~ XXI. 139*}, idest tubettam, que
est diminutivum tube.  Solitum est enim acies equestres sive
pedestres, terrestres sive navales, duci sono aliquo sive signo,
ut puta tuba.  Ideo ait: <con trombe>.  Est autem tuba longa
fistula, ex argento vel ere facta, omnibus certe nota, que quidem
primum a Tyrrenis, idest Tuscis, inventa est, ut ait Ysidorus,
tertio libro ^Eth.~ {^Etym.~  III. xxi. 3 (Isidore quotes the
verse from Virgil)}.  Unde Virgilius:

     Tyrrenusque tube mugire per ethera clangor.

                        {^Aeneid~ VIII. 26}

Dicitur enim Tuscia Tirrenia a Tirreno, Lidie fratre, qui ex
sorte cum populi parte de Meonia ad Ytaliam venit, et in Tuscia
regnum possidet, ut ait Ysidorus {^Etym.~ XIV. iv. 22
(^adapted~)}.  Inde mare Ytalicum Tyrrenum denominatur.  Est et
alia fistula minor tuba, que vulgo trombetta vocatur, cuius sono
milites excitantur ad arma, convocantur in unum, et ducuntur ad
bellum.  Aliquando autem ducuntur vel moventur sono campane; unde
ait: |quando con campane.~  Campana autem ^nola~ antiquitus
dicebatur, unde ^nolare~, idest campanile.  Et dicta est nola a
quadam civitate Campanie que dicitur Nola, cuius terre episcopus
fuit ille mirabilis vir beatus, scilicet Paulinus, qui ut viduam
consolaretur, se ipsum vendidit pro redemptione captivi, ut
scrivit beatus Gregorius tertio libro ^Dyalogorum~ {^Dialog.~
III. 280}.  In ista itaque civitate primo facte sunt nole, idest
campanelle que suspenduntur ad colla boum; et inde maiores
campane initium habuerunt; aliquando cum tympanis sive sistris. 
Ideo ait: |Con tamburi.~  Istud autem instrumentum, scilicet
sistrum vel timpanum, quod vulgo dicitur ^tamburo~, Ysis regina
Egyptiorum invenit, ut ait Ysidorus, III+o~ libro ^Eth.~ {^Etym.~
III. xxii. 12}.  De qua Iuvenalis:

     Ysis, et irato feriat mea limina sistro.

                        {^Sat.~ XIII. 93}

Aliquando autem cum signis turrium vel castrorum.  Ideo ait: |et
con cenni di castella.~  Moventur enim aliquando milites ad signa
ignium vel fumorum.  Naves etiam sulcant mare vel ducatu
stellarum, quia ad signum tramontane dirigunt vela; vel cum
vident aliquam partem terre sciunt arripere viam suam.  Ideo ait:

     n$e nave a segno di terra o di stella.

Narratis itaque autor diversis generibus instrumentorum atque
signorum quibus exercitus terra marique movetur, concludit quod
nunquam vidit milites vel pedites tali sono moveri vel duci,
quali ducebantur illi demones per Infernum.  Ideo ait: |n$e gi@a
con s@i diversa cennamella~, idest tibia.

	Est autem tybia instrumentum ligneum vel ereum,
dulcissimum emittens sonum, quod quidem vulgo <cennamella>
vocatur; quod tantum sonat quantum <mellea canna>.  Dicitur autem
in latino tybia, quia primum de cervinis tibiis et cruribus
innulorum facta sit, ut ait beatus Ysidorus, libro ut supra
{^Etym.~ III. xxi. 4}.  Inde ^tybicen~, quasi <tybiarum cantus>. 
Hoc autem instrumentum primo Phriges invenerunt.

	|13-15.~  Hic excusat se autor, dicens aliam societatem
in Inferno habere non potuisse, quia non sunt ibi nisi demones
vel dannati.  Sed in illa bulgia homines pro ducatu vie habere
non poterat, quia omnes erant in pice submersi.  Non enim potest
homo societatem habere nisi secundum conditionem loci, quia
secundum Aristotilem locus et locatum sunt unigenia.  Ideo
declarando subiungit autor quod in ecclesiis stant sancte
persone, et in tabernis gulose.

	|19-21.~  ^PRIMA COMPARATIO.~  Delphini sunt pisces
marini, qui ut aiunt philosophi naturales, futuram presentiunt
tempestatem, quam ostendunt navigantibus in hunc modum:
Relinquunt enim, cum venturam appropinquare sentiunt tempestatem,
profundum maris et se superius super aquas attollunt; super quam
saltando et ludendo, naturali quadam industria pariter et amore,
navigantibus signa dant ut velocius terram petant.  Dicitur etiam
quod isti pisces hominem, naturali quodam instinctu, diligunt; et
ideo quando futuram sentiunt tempestatem, homines signo docent ut
a morte caveant et vitam in loco tuto reponant.  Dicitur etiam de
delphinis quod, si hominem in mari periclitantem inveniunt, quod
ipsum ne submergatur eripiunt, et si mortuum invenerint, eius
carnem non tangunt; et ne ab aliis piscibus devoretur, ad terram
deducunt.  Item dicit Plinius quod delphini per odorem sentiunt
et cognoscunt si homo mortuus in mari unquam comederit de
delphino; quod si comederit, comedunt ipsum; si vero non, ipsum
ad terram deducunt.

	|25-27.~  ^SECUNDA COMPARATIO.~  Consuetudo est
ranunculis, ut videmus, quod quando stant in fluviis vel
fossatis, quod in ripa tenent capita extra aquam, et cetera
membra celant.  Simili modo dicit autor quod isti barattatores
tenebant capita extra picem, et totum corpus reliquum
occultabant.  Sed cum decurio ipsorum appropinquabat, omnes
inferius se trahebant.

	|31.  I' vidi, et anche'l cor mi n'accapriccia.~  Istud
vocabulum, scilicet |accapriccia~, est nomen Tuscum, et tantum
sonat in vulgari quantum in gramatica ^rigeo~, -^es.~  Vult
itaque dicere autor quod, quando vidit illam animam miseram
Navarrensem, que propter suam pigritiam fuit capta, quod totus
riguit in se ipso.  

	|32-33.~  ^TERTIA COMPARATIO.~  Qualiter autem in ripa
remanserit Navarrensis, comparative demonstrat cum ait:

     un aspettar cos@i, com'elli 'ncontra
     c'una rana rimane et altra spiccia;

	Accidit enim, ut experientia manifestat, quod dum rane
sive ranunculi sunt in fossis, quod dum una ad aliam ripam vadit,
vel inferius se immergit, alia remanet ubi erat.  Exemplificat
itaque autor et dicit quod, appropinquantibus eis, omnes
barattatores qui extra picem tenebant capita sublevata, videntes
demones, se sub pice continuo absconderunt; excepto illo misero
de Navarra, de quo infra longa fit mentio ab autore, quem
Graffiacane unco suo ferreo foras traxit.  Sed quia de ranis sive
ranunculis hic iam bis mentio facta est, ideo de ipsis duo
breviter videamus.  Et primo, quot sunt speties sive genera
ranarum; secundo vero, quomodo generentur sive nascantur. 
Quantum ad primum est sciendum, quod sicut ait magister
ystoriarum, ranarum genera tria sunt: Unum fluviale et vocale. 
Istud animal diebus ieiuniorum comedi non decet, nec ullo tempore
debet, quia est animal ex magna corruptione proveniens.  Aliud
minimum, quod dicitur calamitum, quod si proiciatur in os canis,
obmutescit.  Istud genus vulgo ranunculi virgines appellantur. 
Tertium vero magnum et venenosum, quod ^rubeta~ dicitur vulgo,
aut ^botta.~  Quantum autem ad secundum, quomodo scilicet
generentur sive nascantur, est sciendum quod primi, hoc est
ranunculi, ex putrida fovearum aquaticarum corruptione nascuntur. 
Nam, ut aiunt naturales, et ego ipse expertus sum, ex limosa
terra putrida et corrupta vermes subtiles oriuntur, qui cum cauda
in terra fixa, hac et illac se movent, et per spatium temporis
eorum capita crescunt, et de terra motu proprio evelluntur.  De
hinc a natura datur ipsis IIII pedes, et cauda privantur.  Unde
Ovidius, XV+o~ libro.  ^Meth.~:

     Semina lymus habet virides germinantia ranas,
     et generat truncas pedibus, mox apta natando,
     crura dat, utque eadem sint longis saltibus apta,
     posterior superat partis mensura priores.

                        {^Met.~ XV. 375-378}

	Secundi vero, qui vulgo ranunculi virgines nominantur,
dicitur quod de rore corrupto nascantur [^sic~].  Rubeta autem,
que alio nomine dicitur buffo, de tertio genere est, que ex coitu
vel ex venenosa et corrupta corruptione gignitur vel procedit. 
Et ista rana habet venenum quasi insanabile.  Est enim animal
terrestre et aquosum, paludosum, lymosum, clamosum, ventosum,
tumorosum, sub ventre maculosum, summe venenosum, et idcirco
merito odiosum.

	|36.  et trassel s@u, che mi parve una lontra.~  ^QUARTA
COMPARATIO.~  Lontra est quoddam animal longum, gracile et
subtile, fetidum atque nigrum, conversans in foveis aquaticis et
fossatis.  Huic itaque animali autor comparat Navarrensem.

	|49-51.~  Hic tacite demonstrat que differentia sit inter
barattatorem et ribaldum.  Barattator enim proprie est qui dolo
vel fraude contra rem publicam vel yconomicam per pecuniam
aliquid operatur.  Ribaldus vero est ille qui ludendo,
dispergendo, vel commessando, res et bona sua consumit.  Et de
istis fit mentio supra, circulo VII, girone secundo, cantu
XIII+o~. Demonstratur itaque quis et qualis iste fuerit
Navarrensis, quia vita barattator, natione vero ribaldus.

	|52-54.~  ^NOTABILE.~  Licet mandet divina iustitia et
humana quod de quibuslibet male actis homo debeat penam et
verecundiam reportare, specialiter tamen de peccato barattarie,
ideo notanter dicitur in textu: |di ch'i' rendo ragione in questo
caldo.~

	|55-57.~  Istud vocabulum, scilicet |sdruscia~, est
vocabulum florentinum, et tantum valet quantum in grammatica
^dissuo~, -^is.~  Vult itaque dicere hic autor quod, sicut
aliquando per violentiam tractus dissuitur pannus, ita dissuta,
idest lacerata {^Br.~ dilacerata} sunt membra illius miseri
Navarrensis cum una sanna, idest dente, ex ore Ciriatti
prodeunte.

	|58.  Tra male gatte era venuto 'l sorco.~  In hoc versu
duo animalia continentur, scilicet musipula sive captus, quod
quidem animal dicitur vulgo |gatto~, et mus, qui lingua sarda
dicitur ^sorico.~  Vult autem dicere hic autor quod quemadmodum
mus aliquando est in medio musipularum, ita erat iste Navarrensis
in medio demoniorum.

	|74.  Onde 'l decurio loro.~  Decurio est nomen ordinis,
non persone.  Est enim decurio princeps vel capitaneus inter X,
sicut centurio inter centum.  Ista autem nomina simul et officia
Moyses, vir Deo plenus, ut dicit magister ystoriarum, in Exodo
{^Exodus~ 18.21 ff.} adinvenit.  Dicit enim quod Moyses ad
consilium Ietro, socrus sui, divisit populum per numerum
millenarium, et cuilibet millenario preposuit unum ducem, qui
hebraice dicitur <tribunus>, grece vero <ciliarcus>.  Sub tribuno
vero posuit X centuriones, ita quod quilibet centurio dominabatur
C viris.  Sub quolibet autem centurione posuit duos
quinquagenarios, ita quod quilibet quinquagenarius preesset L
hominibus.  Sub quinquagenario vero posuit V decanos sive
decuriones, ut quilibet istorum V preesset X.  Orta vero lite
inter X, stabant ad iudicium decani, cui facile erat lites
paucorum dirimere.  Sed si non poterant litem diffinire decani,
ibant ad quinquagenarium, quinquagenarius autem ad centurionem,
centurio ad tribunum.  Si tribunus vero litem determinare non
poterat, ibat ad Moysem, qui erat quasi monarcha populi.

	|81-82.  Fu frate Gomita.~  Iste frater Gomita fuit de
regno Sardinie, qui cum esset in iudicatu Galluri vicarius et
quasi dominus generalis, inimicos domini sui, denariis receptis,
absolvit et ipsos in pace abire permisit.  In aliis autem
officiis quibus longo tempore in curia dicti regis fungebatur,
barattator fuit non minimus, sed suppremus.  Ideo in textu vas
dicitur omnis fraudis, ibi: |vasel d'ogni froda.~

	|83.  Ch'ebbe i nimici di su' donno in mano.~  Istud
nomen |domnus~ sic sonat in gramatica <dominus>, ita vulgo sonat
etiam lingua sarda.  Nam Sardi et etiam Aragones omnes ipsorum
dominos vocant <domnos>.

	|88.  Usa con esso donno Michel Zanche~, etc.  Domnus
Michel Zanche fuit quidam nobilis homo de regno Sardinie, natus
in quadam terra dicti regni que dicitur Lugodorium.  Hic Michel
Zanche fuit maximus barattator.  Ad cuius pleniorem notitiam est
sciendum quod Fredericus imperator habuit quendam filium
naturalem nomine Enthium, quem in regem duorum regnorum Sardinee
coronavit.  Nam Sardinia in quatuor regna dividitur, que quidem
regna <iudicatus> hodie appellantur.  Et primum regnum dicitur
regnum Callaritanense, secundum regnum Arboree, tertium regnum
Galluritanum, quartum vero regnum Turrium.  Et eorum rectores et
domini <iudices> nominantur, et hoc secundum antiquam
consuetudinem Iudeorum, qui antequam reges haberent, suos dominos
<iudices> appellabant.  Unde et quidam liber Biblie in quo
scripta sunt gesta eorum <Liber Iudicum> vocitatur.  Super duo
itaque regna Sardinie, scilicet super regnum Turrium et Galluri,
Fredericus suum filium Enthium coronavit; qui quidem rex mortuus
est Bononie in carceribus.  Matrem autem huius regis, ipso rege
mortuo, iste Michel Zanche, cuius procurator fuerat, in uxorem
accepit, ut suo iudicatu et dominio potiretur.  Sed postquam
multas barattarias in curia dicti regis et sue matris, quam
barattatorio modo accepit in uxorem, operatus est, ipsa mortua,
sororem cuiusdam Ianuensis cui[us] nomen fuit Branca de Auria in
uxorem accepit.  Sed iste Branca de Auria proditorio modo suum
cognatum interfecit ut suum dominium possideret, sicut dicetur
infra, VIIII+o~ circulo, capitulo penultimo.  Dicitur autem hic
|domnus~ yronice, quia non legitimo modo, sed doloso, dominium
usurpavit.

	|89.  E a dir di Sardigna.~  Sardinia est quedam insula
inter Europam et Affricam sita, que quidem a quodam filio
Herculis, cui[us] nomen Sardus erat, Sardinea est appellata.  De
qua Ysidorus, XIIII libro ^Eth.~, ait: <Sardus Hercule procreatus
cum magna multitudine a Libia profectus Sardiniam occupavit, et
ex suo vocabulo insule nomen dedit...  In ea neque serpens
gignitur neque lupus, sed solifuga tantum, animal exiguum
hominibus perniciosum.  Venenum ibi quoque non nascitur, nisi
herba per scriptores plurimos et poetas memorata apiastro
similis, que hominibus risum {text has ^rictus~} contrahit et
quasi ridentes interimit.  Fontes habet Sardinia calidos,
infirmis medelam prebentes, furibus cecitatem si sacramento dato
oculos aquis eius tetigerint {^Etym.~ XIV. vi. 39-40
(^adapted~)}.

	|90.  Le lingue lor non si sentono stanche.~  Hanc
proprietatem habent comuniter omnes Sardi, quod ubicunque sint,
semper loquuntur de Sardinia.

	|91.  O me! vedete l'altro che digrigna.~  Dum iste sic
barattator cum Virgilio loqueretur, vidit unum demonem nomine
Farfarellus sibi terribiliter comminantem.  Et ideo nova que
incepit dimisit et ait: <O me! vedete l'altro che digrigna>.

	|97.  Se voi volete veder o udire.~  Cogitavit iste
barattator in Inferno barattariam etiam operari et decipere illos
X demones, dicens Virgilio atque Danti: <Si vos vultis videre
Lombardos aliquos sive Tuscos, faciatis quod isti stent a longe;
quia supra picem istis hic manentibus non venirent, sed cum ego
sibilabo eis, sicut nostri moris est, statim eos videbitis>.

	|116.  Lascisi 'l colle et sia la ripa scudo~; quasi
dicat: Dimittatis nobis collem aggeris et stemus aliquantulum
retro, ita quod ripa sit scutum inter nos et illos qui supra
picem venire nunc debent, et videbimus si iste solus sciet plus
omnibus nobis.

	|118.  O tu che leggi, udirai nuovo ludo.~  Modo
apostrophat autor ad legentem.  Et est apostrophare, ut dictum
est, sermonem convertere et dirigere ad absentem tanquam ad
presentem.

	|130-132.~  Non altrimenti l'anitra di botto~, etc. 
^QUINTA COMPARATIO.~  Comparatio talis est: Quando anas, que est
avis aquatica, videt falconem contra se per aerem venientem,
quodam naturali instinctu qui docet ipsam fugere inimicum, in
aquam protinus se abscondit.  Et tum falco, sua preda privatus,
iratus et fractus in mente, revertitur ad suprema.  Simili modo
Navarrensis in picem se immersit, et Alichinus superius se
erexit.  Sed quia iam bis de falcone in ista Comedia mentio facta
est, primo cantu X+o~ {actually ^Inf.~ XVII. 127}, ibi: ^Come 'l
falcon ch'@e stato assai su l'ali~, secundo hic, ideo de ipsius
natura aliqua hic ponamus.  Falco enim est avis regia, que in
Scriptura <herodius> nuncupatur.  Est autem avis prede avida et
manu gestantis assueta.  Alias aves velocitate transcendit. 
Habet enim parvum corpus et pennas plurimas, et ideo celeriter
volat, quia parum est id quod aggravat, sed multum quod sublevat,
ut dicit Gregorius {cf. ^Moralium~ XXXI. viii (^Pat. Lat.~ vol.
76, p. 578)}.  Est autem calidissime complexionis et fortis;
pectus quidem habet acutissimum, et ad predam percutiendam in
impetu volatus fortissimum.  Unde dum descendit ad predam, pedes
cum pectore iungit, et sic vehementi utriusque acumine predam
invadere consuevit.  Et quando predam in primo impetu non capit,
de facili ad manus revocantis non redit.  Victum enim et
degenerem se estimat quando predam non invenit, vel de volucre
quam insequitur non triumphat.  Ideo dicit autor superius in
textu, canto XVII+o~:

     Come 'l falcon ch'@e stato assai su l'ali,
     che sanza veder logoro o uccello
     fa dir al falconier: <Om@e, tu cali>, etc.

                        (^Inf.~ XVII. 127-129)

Et hic in presenti cantu:

     non altrimenti l'anitra di botto,
     quando 'l falcon s'appressa, gi@u s'attuffa,
     et ei ritorna su crucciato et rotto.

	Habet autem ista avis erga suos filios mirabilem, ut
dicitur pre ceteris avibus, pietatem.  Et sicut dicitur in
^Exameron~ {cf. Ambrosius, ^Hexameron~ V. 104}, eodem etiam 
fedalitatis officio quo proprios fetus pascit, pullum ab aquila 
eiectum suscipit atque nutrit.  Et hec sufficiant de falcone.

	|133.  Irato Calcabrina de la buffa~, etc.  Videns
Calcabrina quod propter verba Alichini ipsos deceperat
Navarrensis, ideo ira plenus alis expansis insecutus est
Alichinum; sed ut vidit evasisse protinus Navarrensem, contra
socium unguibus arma movit.  Alichinus autem intrepidus invasit
invasione simili Calcabrinam; unde autor ipsum Alichinum
assimilat accipitri non domestico sed grifagno.  Est autem
accipiter grifagnus ille qui de novo domesticus est effectus. 
Nam primo anno est maioris et audacioris volatus quam sit
secundo, et secundo magis quam tertio.  De cuius natura in libro
^De Proprietatibus Rerum~ sic legitur: Accipiter est avis regia,
animo plus armata quam ungulis; virtutem maximam in corpore parvo
gestat; hinc ab accipiendo vel rapiendo nomen sumpsit.  Est enim
avis in capiendis aliis avibus avida; ideoque vocatur
^accipiter~, idest <raptor>, ut dicit Ysidorus {^Etym.~ XIV. vii.
55 (^adapted~)}.  Dicit autem Ambrosius in ^Exameron~, quod
accipitres erga suos pullos sunt impii et crudeles.  Nam
videntes eos posse volare, nullas eis prebent escas, sed
verberant eos et a nido precipitant.  Ad predam quoque ipsos
exercitant, ne facti adulti pigrescant et marcescant, cibum 
magis expectare quam querere, ne nature sue deponant vigorem. 
Aristotiles autem in libro VI duas accipitrum speties esse ponit. 
Quidam enim accipitres aves tantum invadunt quando super terram 
quiescunt; sed quando volant, eis nullatenus appropinquant. 
Quidam vero aves per aerem volantes invadunt; cum autem in terra
sedent vel quiescunt, ad eas non accedunt.  Unde legitur de
naturis columbarum quod columbe cognoscunt unumquodque istorum
generum.  Nam si columba quiescit in terra et viderit in aere
accipitrem qui aucupatur in terra, statim se sullevat ad
supprema.  Si vero fuerit in aere et viderit accipitrem qui in
aere aucupatur, infima statim petit.  Fertur autem quod accipiter
hoc habet proprium, quod quando senescit et pennarum gravedinem
sentit, flante austro, contra radios solis alas suas expandit, ut
sic ex aura repente et calore resolvente aperiantur pori, quibus
apertis excutit alas et veteres penne exiliunt, noveque
subcrescunt.  Et sic novitate pennarum efficitur levior ad
volandum et aptior ad predandum.

	|142.  Lo caldo schermitor subito fue.~  Gremire est illa
invasio quam una avis in aliam facit, ipsam pedibus capiendo, ut
cum aquila capit columbam et accipiter starnam.  Et sic
contrarium istius vocabuli est <sgremire>.  Vult itaque dicere
autor quod caliditas illius picis fecit illos duos unum dimittere
alterum.

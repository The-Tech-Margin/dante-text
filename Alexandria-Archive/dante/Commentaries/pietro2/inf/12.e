	|Proemio.~  Canto XII+o~ dove si tracta del discindimento
nel settimo cerchio di Inferno et delle pene de quelli chi fecero
forcza in persona di tiranni.  Et qui tracta de Minotauro e del
fiume del sangue.  Et come per Centauro forono scorti et guidate
secure oltre el fiume.

	|4-15.~  In hoc XII+o~ capitulo, sine alia divisione
facienda, auctor tractat de supradicta prima specie violentorum,
qui in proximos scilicet vim commictunt, premictendo, ut tangat
aliqualiter de bestialitate de qua precedenti capitulo dictum
est, de Minotauro, quem auctor nunc se fingit invenire super
ruina dicte rupis infernalis, quam similat ruine ille, que est in
contrata que dicitur Marco iuxta Atesim flumen inter civitatem
Tridenti et civitatem Verone.  Qui Minotaurus taurus in parte
erat et in parte homo.  Unde Ovidius: ^Semibovemque virum
semivirumque bovem.~  De quo ystorice ita per poetas scribitur ut
intelligatur quod de eo et de eius sorore et Theseo duce
Athenarum auctor hic tangit in textu.  Minos, rex Cretensis,
habens quendam filium ingeniosissimum nomine Androgeum, misit eum
ad studium Atheniense in Gretiam.  Ubi studendo dictus Androgeus,
in processu temporis, omnes alios scolares in scientia excedebat
ac etiam magistros, unde invidia ab ipsis Atheniensibus
precipitatus est et mortuus.  Quo scito, dictus rex cum numerosa
classe et exercitu aggressus est dictam civitatem Athenarum et
eam obsedit.  Interim Pasiphe, uxor dicti regis Minois, luxuriose
exarsit in quemdam pulcerrimum taurum, quem in armentis suis
habebat, adeo ut penitus cum eo coire proposuit; sed, nesciendo
modum, consuluit Dedalum, qui summum ingenii erat.  De quo
Ovidius in VIII+o~, ubi de hac ystoria tractat, ait: ^Dedalus
ingenio faber celeberrimus artis/ ponit opus~ etc.  Qui breviter
quandam ligneam vaccam construxit coopertam pelle cuiusdam vacce,
quam dictus taurus prediligebat.  Et in ea existens dicta
Pasiphe, bestiali modo cum dicto tauro coivit et ex eo pregnans
effecta peperit hunc Minotaurum, in parte hominem et in parte
taurum, ut dictum est.  Quem partum lex vocat portentuosum seu
monstruosum, innuens etiam possibile esse ex tali coitu talia
procreari.  Unde Virgilius in hoc tangens in VI+o~ ait: ^Hic
crudelis amor tauri subpostaque furto/ Pasiphe mixtumque genus
prolesque biformis/ Minotaurus inest, Veneris monimenta nefande.~
Ulterius in processu temporis, dictus rex Minos vicit dictam
civitatem Athenarum auxilio Sille, filie Nisi ducis dicte terre;
et in reditu suo statuit quod dicti Athenienses quibuslibet
tribus annis usque ad novem annos, in vindictam dicti Androgei
sui filii, micterent sibi insulam Crete septem de eorum filiis
devorandos a dicto Minotauro.  Unde Virgilius in dicto libro,
dicendo quomodo dictus Dedalus pinxit hanc ystoriam in templo
Iovis, ait: ^In foribus letum Androgei, tum pendere penas/
Cecropide iussi (miserum!) septena quotannis/ corpora natorum;
stat ductis sortibus urna.~  Et Ovidius in dicto eius libro: ^Quo
postquam geminam tauri iuvenisque figuram/ clausit et Acteo bis
pastum sanguine monstrum/ tertia sors annis domuit repetita
novenis.~  Sic igitur, recluso dicto Minotauro in quodam
habitaculo, dicto laberinto, in civitate Rectimi in Creta, sors
cecidit super dicto Theseo, filio Egei ducis Athenarum, et vectus
est devorandus a dicto Minotauro ad civitatem predictam.  Ubi, eo
viso ab Adriana, filia Minois, statim est philocapta de eo et
promissione sibi per ipsum Theseum de accipiendo ipsam in uxorem
et deducendo ipsam Athenas, docta a Dedalo predicto, docuit eum
evadere de dicto laberinto cum filo et dictum Minotaurum occidere
cum pice et clava.  De quo Virgilius subdit dicens: ^Hic labor
ille domus et inextricabilis error;/  magnum regine sed enim
miseratus amorem/ Dedalus ipse dolos tecti ambagesque resolvit,/
ceca regens filo vestigia~ etc.  Quantum enim ad veritatem, dicit
magister ^Ystoriarum~ quod iste Minotaurus fuit homo penitus
inhumanus et crudelissimus.  Servius et Fulgentius dicunt quod
fuit genitus per dictam Pasiphem ex quodam ypocrisario, scriba
dicti Minois; et quia ignobilis erat ex parte dicti eius patris,
eius finxerunt in parte taurum.

	|31-43.~  Inde tangit, loquendo de illa ruina quam dicit
Virgilius evenisse in passione Domini, quod tenuit Empedocles
philosophus scilicet quod pluries mundus fuerit in lite,
videlicet asserendo quod omnes creature et elementa fuerant
separata iam et per se divisa, et quod pluries fuerit in amore,
videlicet ut certe species et creature mixte iam et iuncte
fuerint: et talis confusio dicebatur caos.  Unde Ovidius in primo
ait: ^Ante mare et terras et, quod tegit omnia, celum/ unus erat
toto nature vultus in orbe,/ quem dixere Caos, rudis indigestaque
moles/ nec quidquam nisi pondus iners gestaque eodem/ non bene
iunctarum discordia semina rerum/.~ Et subdit: ^Hanc deus et
melior litem natura diremit;/ nam celo terras et terris abscidit
undas/ et liquidum spisso secrevit ab ethere celum;....~  Quam
oppinionem Empedoclis Aristotiles in primo ^Physicorum~ reprobat.

	|46-48.~  Post hoc auctor fingit reperire dampnatas
illorum animas, qui in hoc mundo vim intulerunt in proximum et
res ipsius, ut sint tyrampni et depredatores, fingendo eos hic
bulliri in isto sanguine, ut dicit textus.  Quo quidem ad
allegoriam nil aliud vult auctor pro hac fovea sanguinis sentire
quam statum et vitam talium tyrampnorum, quod in hoc mundo semper
extuant ad effusionem sanguinis subditorum et ad extorsionem
eorum pecunie.  Ad quod respiciens Osee proheta ait: ^Principes
eius in medio et quasi lupi rapientes predam/ et ad effundendum
sanguinem.~  Et Sallustius: ^Boni quam mali tyrampnis
suspictiores sunt, et semper aliena virtus eis suspecta est.~
Ideo ad sanguinem deducuntur.  Et Psalmista: ^Ne perdas cum
impiis, Deus, animam meam,/ et cum viris sanguinum vitam meam:/
in quorum manibus iniquitates sunt:/ et dextera eorum repleta est
muneribus.~  Nam quis non dicet Cesarem in hac vita in sanguine
ebullisse, dicente Lucano: ^Cesar in arma  furens nullas nisi
sanguine fuso/ gaudet habere vias~?  ^Et Annibal, qui dum semel
vidisset quandam foveam plenam humano sanguine, inquit: 'O
formosum spectaculum!' -- dicit Seneca, hoc expectans seu
recitans in libro ^De ira~ -- quantum illi pulcrius visum
fuisset, si flumen complesset! quid miri -- ait -- innatus erat
sanguini.~  Unde Iovenalis ad hoc etiam inquit: ^Ad generum
Cereris sine cede et vulnere pauci/ descendunt reges et sicca
morte tyrampni.~

	|55-57.~  Modo quia ut plurimum dicti tyrampni tuentur et
regnant per stipendiarios maxime equestres, ideo fingit hic
auctor eos ita ab his Centauris circuiri, quia allegorice pro
huiusmodi stipendiariis accipi debent.  Nam cum die noctuque
dicti stipendiariis insidiant equis participatione quadam, merito
possunt fingi in parte equi et in parte viri.  Nam scribit
Promedius quod Ysion fuit primus rex, qui in Grecia hos
stipendiarios equites conduxit.  Et ex hoc dicunt poete dictum
Ysionem in aere cum Iunone concubuisse, ex quo coitu dicti
Centauri nati sunt.  Ysion enim dignitas interpretatur, que
coniuncta cum Iunone, idest humana potentia, hos stipendiarios
invenit.

	|64-71.~  Nominando tres de eis Centauris, scilicet
Chironem, qui nutrivit idest instruxit in armis in iuventute
Achillem.  De quo Ovidius sic ait: ^Te Saturnus equo geminum
Chironem creavit. Fellirides puerum cyterra perfecit Achillem.~
Item Folum, de quo Virgilius in ^Georgicis~ ait: ^Bacchus et ad
culpam causas dedit; ille furentis/ Centauros leto domuit,
Receumque Folumque.~  Item et Nexum, qui, ut scribit Seneca in
ultimo ^Tragediarum~ et Ovidius in VIIII+o~, dum esset semel
penes flumen Eubenum et applicuisset Herculem cum Deianira, eius
uxore et filia Oenei regis Calidonie, rogatus fuit ab ipso
Hercule ut dicam Deianira portaret ultra dictum flumen.  Quo
facto, dictus Nessus actentare voluit pudicitiam dicte Deianire
et cum ea iacuisset, nisi quod Hercules letaliter eum sagittavit
sagitta infecta sanguine Idre serpentis, quam iam ociderat ipse
Hercules.  Quo facto Nessus ait, secundum eundem Ovidium: ^'Neque
enim moriemur inulti'/ Secum ait et calido velamina tincta
cruore/ dat munus capte velut irritamen amoris.~  Et sic data
sibi, scilicet dicte Deianire, per dictum Nessum camisia sua
taliter venenosa, sagitta tali tacta, et dicto ipsi Deianire
quod, si illam induat, Hercules nunquam diliget aliam mulierem
quam ipsam, et contingente in processu temporis quod dictus
Hercules adamaret quandam Iolem, dicta Deianira misit dictam
camisiam Herculi.  Quam indutus statim mortuus est Hercule.  Et
ecce quod dicit auctor hic quod dictus Nessus fecit de se ipso
moriendo vindictam.

	|107.~  Nominando inter tyrampnos ibi Alexandrum
Macedonicum et merito, inspectis verbis Lucani, in primo X+i~
libri de ipso sic dicentis: ^Illic Pelliaci proles vesana
Philippi,/ felix predo, iacet terrarum vindice fato/ raptus;
sacratis totum spargenda per orbem/ membra viri posuere
aditis....~  Et subdit: ^Humana per strage ruit gladiumque per
omnes/ exegit gentes; ignotos miscuit amnes/ Persarum Eufraten,
Indorum sanguine Gangem.~  Item Dionysium, olim dominatorem
Sicilie, et vere ut tyrampnus -- qui dicitur a 'tiro', quod est
angustia -- angustiavit longo tempore dictam insulam.

	|109-110.~  Item Azzolinum de Romano, olim perfidum
tyrampnum in marchia Trivisina et in Lombardia.

	|111-112.~  Item Marchionem Obizzonem de Este, olim
tyrampnum et dominatorem Ferrarie et suffocatum a Marchione
Azzone, eius filio.  At naturalis ratio neget filium presumtive
patrem occidere, cum sit una et eadem persona quasi cum eo, ideo
auctor ponit hic quod fuerit eius privignus.

	|119-120.~  Post hec sciendum est quod quidam magnum baro
de Anglia, nomine dominus Symon, comes de Licestria, ausit olim
contra regem Odoardum Anglicum se opponere et demum in campo
victus est a dicto rege et decapitatus.  Et expulsis omnibus
filiis dicti domini Symonis et omnibus aliis comitibus de dicta
domo, comes Guido, filius dicti comitis Symonis, dum esset semel
cum rege Carolo de Apulea in Curia Romana apud Viterbium, et ibi
esset etiam quidam dominus Herricus de domo dicti regis et pro
dicto rege ambaxiator ad papam, et ut videret uno mane elevari
corpus Domini in Ecclesia maiori, tunc occisus fuit ibi apud
altare a dicto comite Guidone, in vindicta sui patri predicti.
Cuius cor barones eius detulerunt in Angliam ad dictum regem, qui
illud fecit poni in manu cuiusdam marmoree statue in quadam
piside super pontem Tamisii fluminis fluentis per civitatem
Londre in Anglia, cum hoc carmine: ^Cor gladio scissum do cui
consanguineus sum.~  Et hec est umbra dicti domini Guidonis, quam
dicit hic etiam ibi esse auctor et scindisse in gremio Dei dictum
cor, idest in dicta Ecclesia in elevatione corporis Christi, ut
supra dixi.

	|134.~  Inde facit mentionem de Attila, qui vere fuit
flagellum Dei.  Qui rex Hunnorum, Rugorum et Massagetarum venit
in Galliam et eam cepit ac etiam Germaniam ac inde sanctam
Ursulam, filiam regis Britoni, cum XI milibus virginibus in portu
Hunni fecit occidi.  Ac etiam rex supradictus Hunnorum existens,
occiso per ipsum fratre suo Belda et subiugatis per eum omnibus
partibus Aquilonis et rege Scitarum sibi tributario facto,
collecto exercitu Hunnorum, Rugorum et Massagetarum, venit in
Ytaliam et obsedit Aquilegiam, inde Lombardiam invasit et
Tusciam, civitatem Florentie comburi fecit et viginti IIII milia
corpora Florentinorum ibi per eum inventa sunt occisa.  Tandem in
sua contrata reversus, mortuus, ebrietate suffocatus, est in
nocte.

	|135.~  Item nominat auctor et fingit ibi fore primum
regem Epirotarum et Sextum, filium Pompei piratam.  Unde Lucanus:
^Sextus erat, Magno proles indigna parente,/ qui mox Silleis exul
crassatus in undis/ polluit equoreos Siculus pirata triumphos.~

	|137.~  Item Rainerium de Pazis de Valle Arni et
Rainerium de Corneto, depredatores magnos in Tuscia.


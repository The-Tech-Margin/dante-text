	|Proemio.~  Canto XIII+o~ dove tracta de l'essencia de
secondo girone ch'@e nel sectimo cercholo, dove punisse coloro
ch'ebbero contra se midesimi violenta mano ucidendose ma
guastando il loro bene.

	Dicto in precedenti capitulo de prima specie violentie,
scilicet de hiis qui vim inferunt in proximum, dicit hic auctor
de secunda, scilicet de illis qui vim inferunt in se ipsos,
occidendo se directo vel dando sibi causam mortis indirecto.

	|1-9.~  Fingendo de nunc ingredi hoc nemus, nemoribus
asperius illis, in quibus habitant fere, bestie ille que loca
culta odiunt, inter civitatem Cecine et civitatem Corneti in
Marictima.  Cuius nemoris infernalis plantas fingit hic auctor
esse animas occidentium se ipsos.  Circa cuius allegoricum
sensum, ita instamus.  Dum homo, idest animatum corpus humanum,
in hoc mundo in tantam corruptione animi et privationem humane
rationis incurrit ut eligat pro meliori non esse quam esse et se
ipsum occidat, potest et debere merito ipsius anima, que est
forma corporis, auferendo se ipsam, sibi ipsi censeri non ut
humana forma, sed ut arida vegetabilis planta, ratione assignata
hic in textu per auctorem, scilicet quod non est iustum quem
habere quod iam sibi ipsi idem abstulit.  Hoc eodem respectu
forte Virgilius in XII+o~, describendo mortem Amate, uxoris regis
Latini, que se suspendit per gulam, ait: ^Et nodum informis leti
trabe nectit ab alta.~  Item etiam dicto respectu dicitur
^Ecclesiastes~ VI+o~: ^Non te tollas in cogitatione anime tue
velut taurus,/ ne forte elidatur virtus tua per stultitiam,/
(...)/ et relinquaris velut lignum aridum in heremo~, occidens
se.  Item beatus Bernardus dicit quod talis homo est velut arbor
silvestris, cuius fructus porci infernales pascuntur.  Ad hoc
etiam Macrobius advertens ait: ^Cum anima de corpore violenter
extruditur, quia exit rupto vinculo, non soluto fit ei ipsa
necessitas occasio passionis, et malis vinculi, dum rumpit,
inficitur~, ut fingit hic auctor facere has Arpias, de quibus
statim dicam.

	|16-51.~  Et sic, propter talem inhumanam et desperatam
mortem, memoria talium ut de ligno potius seu arbore quam de
sensibili et rationali corpore reputanda est.  Et quod sit
ineffabilis talis excessus, dicit Ieronimus super VIII+o~
^psalmo~ quod magis offendit Iudas Deum in hoc, quod se
suspendit, quam in eo, quod eum tradidit.  Et forte sensit
Virgilius in III+o Eneidos~ hoc idem sub allegorico dicto eodem
sensu, dum fingit Eneam, applicantem Tracie, animam Polidori et
certorum aliorum se ibi invenisse in arboreis plantis, dicens in
persona Enee: ^Horrendum et dictu video mirabile monstrum./  Nam
que prima solo ruptis radicibus arbos/ vellitur, huic atro
linquntur sanguine gucte/ (...)/ rursus et alterius lentum
cumvellere vimen/ insequor et causas penitus tentare latentes:/
ater quod alterius sequitur de cortice sanguis./  (...)/ Tertia
sed postquam maiore hastilia nisu/ aggredior genibusque adverse
obluctor arene,/ (Enloquar an sileam?) gemitus lacrimabilis imo/
auditur tumulo, et vox reddita fertur ad aures/ 'Quid miserum,
Eneas, laceras? iam parce sepulto,/ (...)./ Nam Polidorus ego'~
etc.  Quibus verbis alludit auctor hic ad licteram, ut patet in
textu.  Item et in VI+o~ idem Virgilius de talibus etiam tangit
dicens: ^Proxima deinde tenent mesti loca, qui sibi letum/
insontes peperrere manu lucemque perosi/ proicere animas~ etc.

	|30-39.~  Ad id vero quod tangit de Arpiis, est sciendum
quod prout scribit Virgilius in III+o~, dum Eneas cum suis
Troyanis applicuisset quibusdam insulis Ionii maris, que vocantur
Strophades, et ibi discumberet, quedam monstruosa animalia dicta
Arpie deturpabant omnia eorum cibaria.  Unde eas inde dicti
Troyani fugaverunt.  Quarum una, nomine Celeno, prenuntiavit tunc
eis futuram famem dicens: ^Ibitis Ytaliam portusque intrare
licebit;/ sed non ante datam cingetis menibus urbem,/ quam vos
dira fames nostreque iniura cedis/ ambesas subigat malis assumere
mensas.~  Quod totum eis evenit.  Nam dum applicuisset dictus
Eneas cum suis predictis Troyanis apud Tiberim et ibi super
quodam prato discumberet, et incisoria panis, que fecerant, fame
ultimo comederunt.  Unde idem Virgilius in VII+o~ inducit tunc
Ascanium, filium ipsius Enee puerum, dixisse: ^Heus!  etiam
mensas consumpsimus -- inquit Iulus.~ Quo audito, recordatus est
Eneas dicti talis presagi.  Est etiam sciendum quod poete fingunt
quod quidam Fineus occidit filium suum inductu cuiusdam eius
meretricis.  Unde dii irati istas Arpias miserunt ad ipsum et ad
eius mensas fedandas; sed Zetus et Calais, filii Boree, has
Arpias fugarunt ad has dictas insulas Strophadum et Fineum
liberarunt.  Unde Virgilius in persona Enee ait: ^Servatum ex
undis Strophadum me litora primum/ accipiunt.  Strophades Graio
stant nomine dicte/ insule Ionio in magno, quas dira Celeno/
Arpieque colunt alie, Fineia postquam lausa domus mensasque metu
liquere priores./  (...)/ Virginei volucrum vultus, fedissima
ventris/ proluvies unceque manus et pallida semper/ ora fame.~
Quantum vero ad allegoriam earum veniendo, notandum est quod hee
Arpie revera quidam fuerunt pirate morantes in dictis insulis
Strophadum.  Nam 'Arpia' grece, 'rapina' latine dicitur.  Et
dicunt fuisse tres; scilicet Aelo, quod interpretatur alienum
cupere; secunda dicitur Occipete, quod interpretatur rapiens;
tertia Celeno, quod interpretatur abscondens.  Et sic rapinantium
primum est alienum cupere, secundo est cupita invadere, tertium
est quod invaditur occultare.  Modo ad propositum habendo auctor
respectum ad id, quod isti occidentes se ipsos rapinant sibi
vitam ita turpi rapina, fingit has Arpias ita eorum frondes
morsicare, idest eorum memoriam ita deturpare.

	|58-77.~  Fingendo ibi se reperire umbram Petri de Vineis
de Campanea, olim Cancellarii Imperatoris Federici secundi, quem
dictus Imperator ceccari fecit eo quod invidia sibi accusatus
fuit quod secreta ipsius revelabat pape Innocentio, inimicanti
tunc dicto Federico.  Et cum dictus Petrus ita orbatus
destinaretur ad castrum sancti Miniati de Tedesco carcerandus, in
via se occidit percutiendo caput ad murum quendam.

	|115-123.~  Nunc, postquam auctor dixit de hiis qui se
occidunt propriis manibus desperate, dicit modo de hiis quod non
propriis manibus hoc faciunt, sed dant operam sue morti, effecti
de divitibus mendici propter effusionem facultatum, quam ut
prodigi in sua vita fecerunt.  De quibus ^Ecclesiastes~ X+o~ ibi:
^Proiecerunt in vita sua intima sua.~  Inter quos fingit se
invenire umbram Lani de Senis, qui, deductus ad paupertatem tali
modo, se fecit occidi in bello quodam habito inter Aretinos et
Senenses in comitatu Aretii apud Plebem Toppi, ut hic in textu
habetur.

	|124-129.~  Et idem egit iste dominus Iacobus de sante
Andrea de Padua.  Canes vero, quas fingit auctor ita eos
persequi, significant indigentias sive eorum creditores.  Nam de
iure civili olim, ut dicit lex, debitor, non valens solvere,
tradebatur creditoribus lacerandus.  Ideo etiam Ovidius in III+o~
fingit Acteonem per Dianam conversum in cervum et inde laceratum
et consumptum a canibus suis, non valendo sibi dicere eis:
^Acteon ego sum, cognoscite vestrum!.~  Nam per Dianam, idest
venationem, effectus est pauper et humilis ut cervus, et demum a
canibus, idest a creditoribus, suis quasi molestiis laceratus.

	|139-151.~  Ultimo, ut tangat auctor quomodo civitas
Florentie habuit Martem pro ascendente, cuius est bella, incendia
et huiusmodi mortes suspensionis ducere, fingit umbram huius
Florentini dicere quomodo fuit de dicta civitate et quomodo,
tempore fidei superveniente, sicut cives dicte civitatis prius
habebant Martem pro suo patrono et suo ydolo, postea habuerunt
Iohannem Baptistam.  De quo dedignatus Mars, metaphorice
loquendo, contristat dictos cives et dictam civitatem semper cum
arte sua, idest cum effectibus talibus supradictis eius
impressionis.  Et, nisi essent quod adhuc aliquid de statua sua
apparet iuxta pontem principalem dicte terre, ea combusta per
Attilam, de quo dixi in precedenti capitulo, frustra eius cives
predicti reedificassent eam.  Dicendo quomodo fecit eius domuum
sibi gibbettum, idest suspendium; nam Parisiis est turris in qua
homines suspenduntur: vocatur gibbettus.


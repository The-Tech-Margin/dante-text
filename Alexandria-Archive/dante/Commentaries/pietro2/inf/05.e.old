	|Proemio.~  Canto V+o~ nel qual mostra del secondo
cerchio de Inferno.  Et tracta de la pena del vicio de la luxuria
ne la persona de pi@u famose ginitili homini.

	|1-6.~  Auctor, in hoc capitulo quinto, incipiens primo
tractare de animabus existentibus in Inferno illorum qui elective
conscientialiter et voluntarie peccaverunt, sive allegorice de
hiis intelligendo qui, in hoc mundo vivendo, conscientialiter
vitiose et ut incontinentes vivunt et peccant non obstante
conscientia remordente eos, et quodam modo iam eos, dicta eorum
conscientia iudicante, ad penas diversas infernales ituros,
fingit quod iste Minos, sumptus allegorice pro ipsa nostra
conscientia, hoc facit, ut dicit textus.  Sub quo etiam sensu
allegorico dictum Minoem, Radamantum et Eacum fratres et filios
Iovis, poete accipiunt et fingunt ut iudices infernales pro dicta
nostra conscientia et pro tribus eius infra scriptis
qualitatibus.  Unde Virgilius in VI+o~, dicto etiam de primo
circulo Inferni, ubi fingit etiam esse, ut fingit auctor iste, ut
vidisti supra in proximo precedenti capitulo, dampnatos preter
remorsionem conscientie et infantum animas, veniens etiam ad
tractandum de secundo circulo, ubi incipit reperire animas
predictorum peccatorum conscientialiter, ait: ^Hos iuxta falso
dampnati crimine mortis./  Nec vero hee sine sorte date, sine
iudice, sedes:/  quesitor Minos urnam movet; ille silentum/
consiliumque vocat vitasque et crimina discit.~  Et subdit:
^Nulli fas casto sceleratum insistere lumen.~  Quod carmen optime
facit ad verba que hic auctor fingit dictum Minoem sibi econtra
eum dixisse.  Et sequitur: ^Gnosius hoc Radamantus habet
durissima regna/ castigatque auditque dolos subigitque fateri,/
que quis apud superos, furto legatus inani,/ distulit in seram
commissa piacula mortem.~  Item Statius in VIII+o~ de eis
fratribus et iudicibus Inferni sic etiam ait: ^Fata ferunt animas
et eodem pollice dampnant:/ vincit opus.  Iuxta Minos cum fratre
verendo/ iura bonus meliora monet~ etc.  Est enim conscientia, ut
ait Origenes, spiritus corrector et pedagogus anime, que
separatur a malis et adheret bonis.  Ideo dicit Apostolus ^Ad
Romanos~ capitulo XIIII+o~: ^Omne quod non est ex fide -- idest
omne quod contra conscientiam fit -- peccatum est.~  Nam deest
fides ubi non est conscientia peccati.  Thomas vero, in ^Prima
Parte~, dicit: ^Conscientia non est potentia anime, sed actus
eius quidam.~  De quo etiam Seneca sentit, ^Ad Lucillum~ dicens:
^Sacer inter nos spiritus sedet, bonorum malorumque observator et
custos.~

	|4.~  Ad propositum igitur auctor fingit primo quod
dictus Minos ringhiabat, idest ut canis frendebat; per hoc
denotare vult quod, dum venimus ad peccandum, conscientia nos
remordet.  Unde ^Ysaie~ capitulo ultimo dicitur: ^Vermis eorum
non morietur...~, ubi dicit Glosa: ^Vermis, idest remorsio
conscientie.~  Nam ait Gregorius in primo ^Moralium~: ^Numquam
simul esse possunt culpa operis, et irreprehensibilitas cordis.~

	|7-10.~  Secundo, dum dicit quod dictus Minos examinabat
animas, denotat auctor quomodo ut bonus iudex conscientia,
postquam peccavimus, examinat nos cum testimonio intellectus. Ad
hoc ait Damascenus: ^Conscientia est iudex et lex intellectus
nostri.~ Et Apostolus ^Ad Romanos~ capitulo II+o~ ait: ^Qui
offendunt opus legis scriptum in cordibus suis, testimonium
reddente illis conscientia ipsorum et inter se invicem
cogitationum accusantium aut defendentium....~ Unde Iuvenalis:
^Prima est hec ultio, quod se/ iudice nemo nocens absolvitur,
improba quamvis/ gratia fallacis pretoris vicerit urna.~

	  |11-12.~  Tertio dicit quod dictus Minos iudicat et
mandat animas secundum quod cingit cum cauda.  In hoc denotat
auctor quod in fine vite, accipiendo finem vite pro cauda ipsius
Minois, conscientia nos iudicat exequendo contra malos, secundum
quod digni sunt plus et minus cruciari.  Ad hoc ait Ambrosius in
quodam eius ^Sermone~: ^Conscientia enim suum reum semper tacita
sine contradictione convincit et iudicat.~  Et in quodam
^Decreto~dicitur quod voces in alio seculo tacebunt et sola
conscientia nos tacita condempnabunt ac etiam in hoc mundo idem
facit in male agentibus vivis, si bene advertatur iuxta illud
Augustini in libro ^De vera innocentia~ dicentis: ^Nulle maiores
pene quam male conscientie.~

	|28-33.~  Ita in vento tempestuoso, ut dicit textus
similiter et ipse Virgilius finxit hos amatores et eorum animas
in Inferno Eneam reperisse etiam cruciari, dicens in VI+o~: ^Hic
quos durus amor crudeli tabe peredit,/ secreti celant calles.~
Et subdit inferius: ^Ergo exercentur penis veterumque malorum/
supplicia expedunt.  Alie panduntur inanes/ suspense ad ventos,
alii sub gurgite vasto~ etc.  Et hoc quantum ad sensum
superficialem.  Quantum vero ad allegoricum, auctor pro isto
vento, circumferente ita tempestose has animas, accipit statum
illorum qui in hoc mundo, vivendo ut amatores et prochi
dominarum, in continuo motu sunt, eundo et circuendo post illas;
et sic quodam modo esse dici possunt in vento tempestuoso, si
bene advertantur eorum ranchores.  Ad quod respiciens ait
Ovidius: ^Artibus innumeris mens oppugnatur amantis,/ ut lapis
equoreis undique pulsus aquis.~  Et Oratius in ^Sermonibus~: ^In
amore hec sunt mala, bellum,/ pax rursum: hec siquis tempestatis
prope ritu/ mobilia et ceca fluitantia sorte laboretur....~  Nam
et, ut Ysidorus ait, cupido fornicationis demon -- qui levitam
dicitur per Iob -- cum alis pingitur, ex eo quia nichil amantibus
levius; item cecus, quia cecator est hominibus.  Unde Virgilius:
^...quam Venerem et ceci stimulos advertere amoris.~

	|37-39.~  Post hoc auctor fingit in hoc secundo circulo
Inferni puniri animas decedentium in peccato luxurie, summictendo
rationem talento, idest appetitui.  Unde Augustinus: ^Luxuria
tota nostra ratio absorbetur.~  Quod fit in quolibet coitu,
preterquam in uxorio, in fornicatione, que proprie commictitur in
usu viduarum et concubinarum et meretricum; item in stupro, quod
commictitur in virgine illicite deflorata; item in adulterio,
quod commictitur in uxore aliena; item in incestu, qui
commictitur in consanguineis; item in raptu, qui commictitur cum
violenter puella abducta cognoscitur, secundum Gratianum in
^Decretis.~

	|52-60.~  Fingens se auctor inter dictos tales spiritus
vidisse Samiramidem, uxorem Nini regis Assyriorum,
sceleratissimam in hoc vitio luxurie -- unde de ea  sic ait
Orosius: ^Samiramis, libidine ardens...~ -, ut fas ibi esset cum
quibuscumque fornicari, fecit ut ait Ovidius Iovem fecisse
dicens: ^Iuppiter esse pium statuit, quodcumque iuvaret,/ et fas
esse fecit fratre marita soror.~  Et hoc est quod tangit hic
auctor dicens quod libitum licitum fecit in sua lege dicta
Samiramis, adeo quod cum Nino, suo filio pulcerrimo iuvene,
carnaliter iacebat.

	|61-62.~  Item fingit ibi se vidisse etiam Didonem, que
se interfecit amore Enee, recedentis ab ea de Cartagine, cum quo
iam iacuerat.  Et sic rupit ipsa Dido fidem per eam datam super
urnam cineris corporis combusti Sicei, olim sui viri, occisi per
Pigmaleonem, fratrem dicte Didonis predicte iurantis se
conservaturam castitatem.  De qua Didone et dicta eius rupta
fide, ut dicitur hic in textu, sic ait Virgilius in IIII+o~: ^Non
licuit thalami expertem sine crimine vitam/ degere more fere
tales nec tangere causas;/ non servata fides cineri promissa
Sicei.~  Ieronimus vero ^ad Iovinianum~ dicit dicta Didonem
pudicam mansisse et se occidisse propter Iarbam, regem
Musitanorum, volentem ipsam penitus in uxorem.

	|63.~  Item vidit ibi, dicit auctor, Cleopatram, regis
Lagi de Egypto filiam, diu cum Iulio Cesare fornicatam iam.

	|64-66.~  Item Helenam uxorem regis Menelai ablatam per
Paridem ibi vidit, dicit etiam auctor, propter cuius raptu Greci
decem annis et sex mensibus obsederunt Troyam; et hoc est quod
dicit auctor hic de tanto tempore revoluto malo propter eam.
Item vidit ibi umbram magni Achillis, filii Pelei, qui cum amore
in fine bellavit, hoc est quia amor, quem habebat per Polisenam
filiam Priami, fuit causa eius occisionis.  Nam facta quedam
tregua inter Grecos et Troyanos, dictus Achilles de inductu
Ecube, matris dicte Polisene, ivit ad quoddam templum iuxta
Troyam, ubi debebat esse dicta Polisena cum dicta eius matre, ac
ibi debebat sibi promicti in sponsam.  Et dum applicuisset ibi
solum cum Antiloco filio Nestoris regis, socio suo, insidiose
Paris, frater dicte Polisene, dictum Achillem cum dicto eius
socio sagittando peremit.  Unde Virgilius, in persona Enee
precantis Apollinem, sic ait in VI+o~: ^Phebe, graves Troye
sempre miserante labores,/ Dardana qui Paridis derexti tela
manusque/ corpus in Eacidem etc.~; et hoc fuit in vindicta
Ectoris.

	|67.~  Item vidit dictum Paridem ibi, dicit auctor, et
Tristanum.

	|73-75.~  Ultimo vidit ibi umbram domine Francisce, filie
Domini Guidonis de Polenta olim domini civitatis Ravenne, et
uxoris Iohannis Zotti de Malatestis de Arimino.

	|100-106.~  De qua philocapto Paulo, fratre dicti
Iohannis et eius cognato, dicit dicta domina Francisca quod
secundum naturam amoris opportuit ipsam illum Paulum amare, ut
dicit textus.  Ad quod ait Augustinus in libro ^De cathechizandis
rudibus~: ^Nichil magis provocat ad amandum, quam prevenire
amando.~

	|127-137.~  Et, ut auctor verificet quod ait Ysidorus in
libro ^Sententiarum~ dicens: ^Ideo prohibetur Christianus legere
figmenta poetarum et aliorum scriptorum similium, quia per
oblectionem fabularum nimium mentem excitat ad incentiva
libidinum~, fingit nunc hoc duos cognatos amatores effectos ita
ex illa lectura fingente Lancelothum, inductu Galeocti, in quodam
viridario secrete semel osculatum esse reginam Genevram.  Et
sicut dictus Galeoctus, ita tractando, fuit mediator et leno
quodammodo predictorum, ita ille liber istorum duorum cognatorum
et sic etiam scriptor dicti libri, ut dicit textus hic.  Et, ut
tangat auctor quod ait Gualtierus dicens: ^Amor est quedam passio
innata, procedens ex visione et immoderata cogitatione forme
alterius sexus; ob quam aliquis super omnia cupit alterius potiri
amplexibus~, fingit etiam quomodo illa talis lectura impulit
oculos eorum.  Et inde ad amplexum et oscula venientes, inde ad
factum, iuxta illud: ^Visus et alloquium tactus post oscula
factum~, occisi fuerunt ambo a dicto Iohanne in thalamo proprio.


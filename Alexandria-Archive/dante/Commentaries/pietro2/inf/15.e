	|Proemio.~  Canto XV+o~ dove tracta de quello midesmo
girone et de quello midesmo cerchio.  Et qui aono punite coloro
che fanno forcza ne la Deitate sprigiando natura et sua bontade,
s@i come sono li sodomite.

	In hoc capitulo auctor incipit tractare de secunda
qualitate inferentium vim contra Deum madiante natura,
luxuriando, corrupta et offensa.

	|1-12.~  Verum quia dupliciter hoc fit, videlicet coeunte
masculo cum masculo sodomitice vel coeunte masculo cum femina non
naturali modo sed bestialiter, ideo fingit auctor primo sibi
apparere animas dictorum sodomitarum, de quibus in hoc capitulo
tractat, premictendo comparative de flocto maris contingente in
partibus Flandrie inter Guizantem et Brugiam, civitates Gallicas,
ut dicit textus.  Circa quod est sciendum quod ubique et maxime
ibi Occeanum mare quolibet die naturali, scilicet in XXIIII
horis, semper bis trahitur ad Orientem et bis trahitur ad
Occidentem a virtute solis, ut dicunt quidam, seu a virtute lune,
ut ait Macrobius dicens: ^Non est dubium quod luna mortalium
corporum conductrix est, adeo ut nonnulla corpora sub luminis
eius: accessu patiantur augmenta et ipsa luna decrescente
minuantur~, versa vice.  Unde Phylosophus in libro ^De
proprietatibus elementorum~ dicit quod accessus et recessus maris
ex permutatione lune super signa et operatione eius fit in
omnibus XXVIII+o~ diebus.  In cuius oppinione videtur hic esse
auctor noster infra, in Paradiso in capitulo XVI+o.~ Phylosophus
autem in II+o Metaurorum~ videtur dicere hec evenire ^propter
angustiam terre et adiacentem terram in modico ex magno coartatam
pelago, propter quod libratur huc illic sepe.~  Lucanus vero ad
hoc sic ait in primo: ^Quaque iacet litus dubium, quod terra
fretumque/ vendicat alternis vicibus, cum funditur ingens/
Occeanus, vel cum refugis se fluctibus aufert./  Ventus ab
extremo pelagus sic axe velutet/ destituatque ferens, an sidere
mota secundo/ Tetidos una vage lunaribus extuat horis,/ flammiger
an Titan, ut alentes hauriat undas,/ erigat occeanum fluctusque
ad sidera tolat,/ querite, quos agitat mundi labor; at mihi
semper/ tu, quecunque moves tam crebros causa meatus,/ ut superi
voluere, late~ etc.  Quidam alii volunt dicere de isto maiori
accessu et recessu maris Flandrie quod procedat ex quibusdam
concavitatibus et voraginibus existentibus ibi prope extuantibus
ita ut per X et octo miliaria ibi mare bis accedat et recedat in
viginti quatuor horis, ut supra dixi, et sic magis quam alibi in
mundo hoc ibi contingit.  Addendo hic etiam auctor de aggeribus
quos Paduani faciunt iuxta flumen Brente, ut patet in textu.

	|28-33.~  Fingendo auctor se ibi invenire umbram ser
Brunecti Latini, civis Florentini, scripturati viri, quem inducit
dicere sibi quomodo illa pars populi Florentini, que descendit de
civitate Fesulana ea destructa olim per Romanos propter
coniuratione Catelline, que simul cum gente Romana civitatem
Florentie constituerunt, ut etiam dixi supra in capitulo VI+o~,
inimicabitur sibi immerito.

	|37-42.~  Fingendo dictas umbras sodomitarum ita ire sine
quiete per dictum locum et sub dicta pluvia ignis, ut dicit
textus.  Quod peccatum quomodo sit displicibile et horrendum et
contra naturam dicitur in ^Levitico~ XX+o~ capitulo ibi: ^Qui
dormierit cum masculo coitu feminino, uterque operatus est
nephas, morte moriatur.~  Nam interpretatur nephas quod contra
Deum et naturam est factum, cum fas divina lex dicatur, secundum
Ysidorum.  Ad hoc ait Augustinus: ^Flagitia contra naturam semper
detestanda sunt et punienda, qualia Sodomitarum fuerunt.~  Et in
libro ^De adulterinis coniugiis~ ait: ^Omnium peccatorum que ad
luxuriam pertinent pessimum est quod contra natura fit.~  Et ideo
vocatur tales peccatores filii diffidentie, hoc est quod eorum
salute diffidendum est.  Et quia predicti in continuo motu tante
nepharie luxurie sunt in hoc mundo, fingit auctor allegorice has
animas talium defunctorum puniri ita ibi in Inferno a dicta
pluvia ignea eundo semper, ut pena sit conformis delicto.  Nam
legitur ^Genesis~ XIX+o~ capitulo Deum punisse igne et sulphure
tales peccatores in hoc mundo, dum consumpsit igne Sodomam,
Gomorram, Sebem, Segor et Olealem, civitates olim existentes
iuxta flumen Iordanum, et horriri fecisse ibi in detestationem
talis sceleris mare Mortuum, in quo ferrum natat et pluma
submergitur, ubi sunt etiam pulcerrima poma exterius, interius
vero plena sunt favillis et cinere, in quibus talis luxuria
describitur.  Ad hoc respiciens Psalmista ait: ^Cadent super eos
carbones, in ignem~ etc.

	|60-66.~  Que gens adhuc tenet de saxo et macigno.  In
hoc auctor vult argumentari ut quemadmodum mons, ubi dicta
civitas Fesulana erat olim, est duplici saxo durus et maxime saxo
macinio, de quo masine sive mole fiunt, ita et illa eius
particularis gens.  Et vel vult auctor in hoc sequi fictionem
poeticam Ovidii dicentis in primo quomodo post diluvium Deucalion
et Pirra, eius uxor, qui soli evaserunt et remanserunt in terra,
sive in mundo, de inducto Themis, fatidice femine, proiecerunt
ossa matris, idest lapides, post terga et homines effecti sunt.
Et sic secunda origo hominum de saxo est.  Unde subdit ibi
Virgilius: ^Inde genus durum sumus experiensque laborum et
documenta damus qua sumus origine nati.~  Et ita in proposito
predicti cives tenent adhuc de tali originali natura saxea et
duritie.

	|79-87.~  Dicendo auctor quomodo cum dicto ser Brunecto,
iam sene et sapientissimo, iuvenis conversatus est olim illo
vivente, illo respectu quo Tullius cum illo Scevola, de quo in
libro ^Amicitie~ in principio tangit, demandato eius patris,
morabatur.  Nam ibi ita inquit ipse Cicero: ^Multa ab eo Scevola
prudenter disputata et dicta memorie mandabam studebamque eius
fieri prudentia doctior~ etc.  Nam inter alia, que ipse ser
Brunectus auctorem docebat, erant inductiva ad virtutis famam et
scientie acquirendam, per quam in hoc mundo quis vivit ecterne et
habet nomen indelebile, ut ait Ovidius dicens: ^Qui virtute nitet
claris ascribitur astris./  Sic homo fit fama non moriente deus.~

	|91-93.~  Respondendo inde auctor dicto ser Brunecto
quomodo erit circa Fortunam, ut ait Phylosophus in primo
^Ethicorum~ dicens: ^Virtuosus fortunas prosperas et adversa fert
ubique prudenter ut bonus tetragonus, dummodo eius conscientia
ipsum non reprehendat quod erit~, quasi dicat: ^Si sua culpa
precedente id sibi contingat.~

	|95-96.~  Ideoque subdit quod rotet ipsa Fortuna sicut
vult eius rotam, et ruricula volvat et ducat eius ligonem ut sibi
placet, quia non curabit.  Per que verba auctor nil aliud vult
dicere nisi quod curabit nec de Fortuna et eius rotatione, de qua
plene dixi supra in VII+o~ capitulo, nec de casu, quem Boetius,
in V+o Consolationis~ in prima prosa, sequens Phylosophum in
II+o Physicorum~, ita ibi diffinit dicens: ^Casus est
inopinatus, ex confluentibus causis, in hiis, que ob aliquid
geruntur, eventus.  Nam quotiens aliquid alicuius rei gratia
geritur, aliudque quibusdam de  causis, quam, quod intendebatur,
contingit, casus vocatur: ut si quis colendi agri causa fodiens
humum, defossi auri pondus inveniat.  Hoc fortuitu, idest casu,
creditur accidisse...  Et sic ex obviis sibi et confluentibus
causis, non ex gerentis intentione provenit.~  Ideo, alludens
hiis verbis Boetii de fodiente agro loquentibus, nunc auctor
etiam de rustico et eius ligone ita loquitur, volendo tangere de
casu differente a Fortuna in eo, scilicet quod casus est preter
intentionem agentis, Fortuna vero est in hiis que circa
intentionem sunt.

	|100-108.~  Et, ut sequatur Simmacum dicentem quod de
huiusmodi scelere fornicationis contra naturam homo non debet
loqui, inducit auctor dictam umbram dicere solum quod ipsa et
eius comites de uno et eodem scelere lerci, idest deturpati, in
hoc mundo fuerunt.  Nam et Ieronimus dicit quod Sodoma
interpretatur muta.  Nam hoc peccatum in die iudicii faciet
hominem mutum, cum non poterit se excusare ignorantia, cum ipsa
naturam legem docuerit etiam bruta animalia, quam Sodomita
transcendit.

	|109-114.~  Fingendo ibi esse etiam umbras Prisciani,
domini Francisci Accursi et domini Andree de Mozis de Florentia,
olim Episcopi dicte civitatis Florentie, qui, accusatus de tali
delicto a domino papa, translatus fuit de Episcopatu Florentie,
per quam civitatem manat flumen Arni, ad Episcopatum Vicentie,
iuxta quam civitatem fluit flumen Bachilionis.


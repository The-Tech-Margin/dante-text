	|Proemio.~  Canto IIII+o~, nel qual mostra del primo
cerchio de lo Inferno logo decto Limbo.  Et qui tracta de la pena
de non batticzati et de valente homini li quale morerono innancse
l'avenemento de Cristo e non cognobero debitamente Idio.  Et come
Cristo trasse de questo loco multe anime.

	Auctor in hoc capitulo, premisso exordio, ad tractatum
primi circuli Inferni, quod per se satis patet, tria facit.
Primo tangit de Limbo Inferni in genere; secundo specialiter
tangit de loco Limbi, ubi sancti patres olim steterunt; tertio et
ultimo tangit de quadam alia parte dicti Limbi, ubi fingit esse
animas certorum Gentilium virtuosorum.

	|18-30.~  Ad primum veniendo premictamus ad maiorem
notitiam quo in ^Compendio Theologie~, libro quarto, ita legitur:
^Infernus distinguitur quadrupliciter.  Unus est Infernus
dampnatorum, in quo est pena sensus et dampni ac sunt ibi tenebre
interiores et exteriores.  Et super hoc Inferno est Limbus
puerorum, ubi pena est dampni et non sensus et sunt ibi tenebre
exteriores et interiores.  Super quo est Purgatorium, in quo pena
est dampni et sensus, sed ad tempus, et sunt ibi tenebre
exteriores et interiores, cum per gratiam habeant lucem
interiorem.  Suppremus vero dictorum locorum est Limbus sanctorum
patrum, in quo fuit pena dampni et non sensus et fuerunt ibi
exteriores tenebre, sed non tenebre privationis gratie, et ad
hunc locum anima Christi descendit.~  Unde Thomas de Aquino in
tertia parte eius ^Summe~: ^Anima -- inquit -- Christi
virtualiter ad totum Infernum descendit; sed essentialiter in hac
parte in qua iusti destinebantur: ut quos ipse per gratiam
visitabat secundum deitatem, eos secundum animam visitaret et
locum.  Et eos liberavit qui per fidem et caritatem passioni
Christi coniungebantur.~  Unde Gregorius in IIII+o Moralium~ ad
hoc ita ait: ^Christus, claustra Inferni penetrans, electorum
animas inde eduxit.~  Item etiam liberavit a Purgatorio illos qui
iam sufficienter purgati erant et etiam illos qui, cum adhuc
viverent, meruerunt per fidem Christi ut, eo descendente,
liberarentur a pena Purgatorii temporali.  Que pars Limbi
dicebatur sinus Abrahe, in quo ille Lazarus erat, de quo dicitur
in Evangelio ^Luce~ capitulo XVI+o.~  Ad hoc Beda etiam sic ait:
^Circumcisio tempore legis contra vulnus originalis peccati
agebat, sicut nunc baptismus, hoc excepto quod ianuam celi nondum
intrare poterant ante baptismus, sed in sinu Abrahe post mortem
beata requie consolabantur.~  De qua parte prima Limbi auctor nil
dicit, cum nulli nunc sint ibi, nisi incidenter tacite querendo a
Virgilio ut infra, in secunda parte, dicitur.

	|29.~  Nunc igitur, procedendo circa hoc eius primum
dictum, dicit auctor quod vidit ibi primo turbas infantium et
puerorum.  Idem finxit Virgilius Eneam vidisse in simili primo
circulo Inferni dicens in VI+o~: ^Continuo audite voces vagitus
et ingens/ infantumque anime flentes, in limine primo....~  Nam
anime puerorum, qui moriuntur sive in utero matrum sive extra non
baptizati, ad hunc locum descendunt tenebrosum propter peccatum
originale tractum ex Adam, quod dicitur pronitas quedam ad
peccatum, secundum Magistrum ^Sententiarum.~  Quod quidem
originale peccatum, licet in totum per baptismum non tolatur,
tamen sopitur et debilitatur ut non obsit.  Unde Augustinus in
libro ^De baptismo puerorum seu parvulorum~ ait: ^Non ex quo quia
baptizatur, vetus omnis infirmitas in eo consumitur: sed
renovatio incipit a remissione peccatorum...~, et sunt ibi in
mitissima pena.  Unde Augustinus, in dicto libro ^De baptismo
parvulorum~ ait: ^Regenerante carne tantummodo trahitur peccatum
originale; regenerante spiritu, non solum originalis, sed etiam
voluntariorum fit remissio peccatorum.~  Unde recte potest dici
parvulos sine baptismo decedentes in mitissima pena esse,
scilicet quia sunt in tenebris et carent visione Dei quem
desiderant videre sine spe talis visionis, ut dicit hic textus
auctoris.  Ad hoc Thomas de Aquino in dicta ^Tertia Parte~,
questione LII, ait: ^Dolores non sunt in Inferno Patrum: nec in
Inferno Puerorum, qui non puniuntur pena sensus sed dampni.~

	|30-35.~  Item dicit auctor quod vidit ibi turbas
feminarum et virorum, qui licet meruerint viventes in hoc mundo,
non sufficit eis ex eo quod non habuerunt baptismum, qui est pars
sive articulus fidei et ianua omnium sacramentorum.  Unde
Iohannes capitulo III+o~: ^...nisi quis renatus fuerit ex aqua et
Spiritu sancto, non intrabit in regnum celorum.~  Et iste dicitur
baptismus fluminis; et etiam baptismus flaminis, quem habuit
latro in cruce et centurio, de quo scripsi infra, in Paradiso
capitulo penultimo, ubi de hoc plene videbitur.  Item etiam est
tertius, qui dicitur baptismus sanguinis, quem innocentes
martirio receperunt.  Qui duo baptismi operantur in primus.  Et
non loquitur hic auctor de istis ut de infantibus, qui meruere
non potuerunt, sed de feminis et viris etate perfectis et
virtuosis qui, habentes propositum faciendo se baptizari, mortui
sunt tum sine baptismo: qui dicitur cathecumeni.  Unde
Augustinus: ^Cathecuminum, quamvis in bonis operibus defunctum,
vitam habere non credimus, excepto dumtaxat nisi martirii
sacramento compleat baptizatus.~  Et in libro ^De baptismo~ etiam
ait: ^Sicut bono cathecumino baptismus ad regnum celorum deest
capescendum; sic malo baptizato vera confessio.~  Qui tales in
dicta mitissima pena cum dictis infantibus, adeo quod dicit
Augustinus predictus quod predicti magis volunt sic esse quam non
esse.  Et hoc quantum ad primam partem.

	|46-60.~  Venio ad 2+am~ ubi auctor, in persona
Virgilii, dicit quomodo anima Christi de dicto Limbo sanctorum
patrum extraxit Adam et Abel, eius filium; item Noe et
Moysem, Abraham et David; item Israelem idest Iacob -- nam Deus
eum hoc nomine voluit nominari.  Unde ^Genesis~ capitulo XXXV+o~
dicitur: ^Non vocaberis ultra Iacob, sed Israel erit nomen tuum~
-- cum patre eius Ysaac et cum eius XII natis idest fiiis suis,
ex quibus XII tribus descenderunt, scilicet tribus Iuda, Ruben,
Gad, Ysacar, Zabulon, Ioseph, Beniamin, Asser, Netalim, Manasse,
Symeon et Levi.  Item etiam extractus est inde dictus Iacob cum
Rachel, eius secunda uxore, pro qua tantum fecit, idest pro qua
tantum laborem sustinuit.  In quo tangitur auctor quod  ystorice
legitur ^Genesis~ capitulo XXVIIII+o~, videlicet quod dum dictus
Ysaac vellet dictum eius filium Iacob uxorari, misit eum ad
quendam de stirpe sua nomine Laban habentem duas suas filias:
Liam scilicet et Rachelem.  Et quia dicta Lia maior lippis oculis
erat, Rachel vero formosa, pepigit ipse Iacob cum dicto Laban
sibi servire VII annis ad hoc, ut ipse daret ei Rachelem.  Hoc
facto, elapso dicto tempore, dictus Laban, in sero quo debebat
iacere ipse Iacob cum dicta Rachele, secrete posuit in lecto
Liam.  Quo cognito in mane conquestus est Iacob dicto eius
socero, cui Laban dixit quod non erat conveniens ut minor,
scilicet dicta Rachel eius filia, nuberet ante Liam maiorem.
Unde iterum pepigit servire Iacob dicto Laban aliis VII annis pro
habenda dicta Rachele et sic demum tanto tempore seu cum tanto
laborem habuit eam.

	|61-62.~  Item etiam multos alios extraxit inde anima
Christi, dicens auctor quomodo ante eos nulli fuerunt salvati,
scilicet ante passionem Christi.  Nam et Iohannes Baptista, qui
tantus sanctus fuit, in anima ad Limbum etiam descendit et ibi
duobus annis stetit: dicit iste auctor infra, in Paradiso in
capitulo XXXII+o.~ Et hoc quantum ad secundam partem.

	|67-78.~  Veniamus ad 3+am~ et ultimam, in qua auctor
incipit dicere de statu animarum illorum qui ante baptismum
Christi in fama scientie et virtutis sine vitio mortui sunt.
Quas auctor nunc fingit esse hoc in primo circulo Inferni cum
pena dampni et non sensus et in parte luminosa non a sole sed ab
igne, ut dicit textus.  Modo quia auctor potest intelligi loqui
hic tam ad sensum solummodo licteralem quam etiam ad allegoricum,
discutiamus primo quomodo ad lictera potest et debet intelligi
loqui.  Et dico quod, secundum quod tenent theologi et etiam
scribit magister Bernardus, glosator ^Decretalium~, omnia bona
que quisque facit in vita ista, existens in peccato aliquo
mortali, licet non prosint ei quantum ad salutem, prosunt sibi
euntem in Infernum ad minus supplicium subeundum.  Unde
Augustinum dicit quod si quis non habens caritatem patiatur
martirium, etsi non prodest sibi ad vitam ecternam, prodest tamen
sibi ad minus supplicium, ut dictum est.  Igitur arguamus quod
possibile est Deum indulgere ut in ita miti pena sint isti
clarissimi phylosophi et poete virtuosi, solum defectu non
adorandi debite sunt dampnati, ut dicitur auctor hic, dum dicit
quod eorum orata idest honorata fama acquiret gratia in celo.  De
hoc quod ait Macrobius: ^Sapientibus conscientia ipsa factorum
egregiorum amplissimum virtutis est premium.~  Et Augustinus ^De
civitate Dei~: ^Premium virtutis erit ipse qui dedit eam.~
Potest etiam intelligi auctor in hac ultima parte loqui
allegorice hoc modo, ut premictamus scilicet quod duplex sit in
se universalis scientia sive sapientia.  Prima scilicet celestis,
que circa legem et prophetas et circa Evangelia et epistolas
apostolicas viget, qui dicitur theologia, que facit homines
famosos et beatos.  Unde Ambrosius ^Super epistola ad
Colosenses~: ^Omnis ratio superne scientie in eo est, qui eius
est caput...; ut qui hunc novit, nichil ultra querat...; quia hic
est perfecta virtus et sapientia.  Et quicquid alibi queritur,
hic perfecte invenitur.~  Est et alia scilicet scientia sive
sapientia mundana, que sophia vocatur, que, licet faciat homines
famosos, non tamen eos facit beatos vera beatitudine.  Unde
merito Rabanus, in libro ^De pressuris ecclesiasticis~, scribit
Ieronimum iam fuisse correptum ab verberibus ab Angelo, dum
legeret libros Ciceronis.  Sic igitur ad propositum auctor,
tractaturus modo de statu vitiosorum ut de Inferno quodam, non
volens hos tales scientes seu scientificos et scriptores magnos
mundane dicte scientie, quos dicimus conventatos in arte vel in
artibus, fingere proprie inter dampnatos ad penas esse, nec inter
beatos vere, ex eo quod non debite adoraverunt Deum, idest non
debite studiaverunt circa divina sed circa mundana, fingit eos
ita merito esse in hoc castro munito septem portis in viriditate
quadam luminosa, ut dicit textus.

	|86-88.~  Modo quia auctor pro poesia vult ostendere
directum se fuisse ad dictam scientiam mundana perfectam, fingit
se dici nunc ducere ad eam per hos poetas, scilicet per Omerum,
Smirneum Grecum quem, ex eo quod cecinit multum de bellicis
rebus, ut ait Oratius in ^Poetria~ de eo dicens: ^Res geste
regumque ducumque et tristia bella/ quo scribi possent numero,
monstravit Omerus~, finxit eum ita auctor venire cum spata in
manu.

	|89-90.~  Item per Oratium Venusinum poetam, quem vocat
auctor Satirum, idest varia carmina canentem, ut cecinerunt
Iuvenalis et Persius, alii satiri vates.  Item per Ovidium
Sulmonensem et per Lucanum Cordubensem et per ipsum Virgilium,
omnes famosos poetas excedentes alios in alto stilo et cantu ut
excedit in volatu aquila alias aves.

	|100-102.~  Et sicut in greco et latino stilo poetando
dicti V poete excesserunt omnes alios, ita et Dantes, ipse
auctor, in materno et vulgari carmine.  Et hoc est quod tangit
hic auctor, dum dicit quod fuit sextus intra tantos vates.  Item
dicit quod iverunt loquendo simul que pulcrius est tacere quam
dicere, quasi velit dicere quod que locuta tunc erant vertebantur
ad eius auctoris gloriam et laudem.  Et ideo voluit sequi
Salomonem dicentem in ^Proverbiis~: ^Laudet te os alienum, et non
tuum.~

	|106-108.~  Accipiendo allegorice dictum castrum pro
dicta universali scientia mundana et eius VII predictas portas
pro VII liberalibus artibus, per quas oportet nos ingredi
volentes ad dictam scientiam pervenire perfecte.  Unde Salomon
^Proverbiorum~ capitulo IX+o~ sub hoc sensu ait: ^Sapientia
hedificavit sibi domum,/ et excidit columpnas VII.~ Accipiendo
etiam dictam viriditatem pro vigenti fama talium, et dictum lumen
ignis, et non solis, pro inferiori intellectu talia scientie
mundane et dictum eius fluvium pro affecto et amore studioso
talis scientie.

	|109.~  Inde dicit quod transiverunt dictum fluvium ut
terram duram, quasi velit dicere quod amor dicte scientie et
affectus solidatus erat et perfectus in eis.

	|110-120.~  Et quia vix potest tangi memoria et fama
horum egregiorum poetarum et phylosophorum, de quibus dicitur hic
in textu, quin non tangatur etiam memoria laicorum proborum et
virtuosorum, de quibus locuti sunt ystorice dicti vates et
phylosophi, verbi gratia ecce Lucanus, apostrofando ad Cesarem ne
invideret fame ystoris promulgate ab Homero, dicens in IX+o~: ^O
sacer et magnum vatum labor, omnia fato/ eripis et populis donas
mortalibus evum./  Invidia sacre, Cesar, ne tangere fame;/ nam,
si quid Latiis fas est promictere Musis,/ quantum Smirnei
durabunt vatis honores,/ venturi me teque legent; etc..~ Fingit
se videre auctor tales virtuosos cum eis simul ab alia parte in
dicto tali castro in viriditate eadem ita esse, ut etiam
Virgilius finxit Eneam vidisse in Inferno in simili allegorico
loco sine pena in viriditate, idest in memoria famosa, in Elisio,
qui locus dicitur animarum virtuosorum.  Unde ait in Sexto in
persona Sibille et Miseni: ^Hiis demum exactis, perfecto munere
dive,/ devenere locos letos et amena virentia/ fortunatorum
nemorum sedesque beatas./  Largior hic campos ether et lumine
vestit....~ Et subdit in persona dicti Miseni: ^Nulli certa
domus; lucis habitamus opacis/ riparumque  toros et prata
ricentia rivis....~ Desuper ostentat rivis  dicens: ^Hic genus
anticum Teucri, pulcerrima proles,/ magnanimi heroes, nati
melioribus annis,/ Ylusque Assaracusque et Troye Dardanus
auctor.~  Et dicto de hiis virtuosis laicis, ita subdit Virgilius
ibi de dictis huiusmodi etiam scripturatis: ^Conspicit ecce alios
dextra levaque per erbam/ vescentes letumque coro peana canentes/
(...)/ quique pii vates et Phebo digna locuti,/ inventas aut qui
vitam excoluere per artes,/ quique sui memores alios fecere
merendo...~

	|121-123.~  Et ecce quomodo hic ultimum carmen declarat
quod dixi de corelativa fama dictarum duarum hominum qualitatum,
nominando inter tales virtuosos, quos auctor fingit se ibi
vidisse, primo Electram, filiam regis Atalantis et uxorem Iovis
regis Crete et matrem Dardani, patris et auctoris Troye.  Unde
Virgilius in VIII+o~: ^Dardanus,Yliace primus pater urbis et
auctor,/ Electra, ut Grai perhibent, Atalantide cretus,....~
Inter quos socios, idest successores, dicte Electre, cognovit
auctor Ectorem et Eneam et Iulium Cesarem, in arma furentem, ut
ait Lucanus: ideo fingit eum armatum et cum oculis griffagnis,
idest audacibus, ut habent ancipitres griffagni.

	|124.~  Item vidit ibi Camillam reginam Vulscorum et
Pantasileam reginam Amazonidum.

	|125-126.~  Item regem Latinum et Laviniam, eius filiam
et uxorem secundam dicti Enee.

	|127.~  Item Brutum, qui de Roma expulit Tarquinum,
septimum regem Romanum, propter facinus Sexti, filii ipsius
Tarquini regis, commissum in adulterando Lucretiam, eius Bruti
nectem, de quibus dicam plenius infra, in Paradiso in capitulo
VI+o.~

	|128.~  Item vidit ibi ipsam etiam Lucretiam.  Item
Iuliam, filiam Cesaris et uxorem primam Pompei. Item Marciam,
Catonis uxorem.  Item Corneliam, uxorem dicti Pompei.

	|129.~  Et solum in parte vidit Saladinum hoc dicit ex
eo quod nemo poeta de virtute sua scripsit, sed solum per se eius
fama eum clarificat; vel hoc dicit quia nullus alius quam ipse de
natione Saracenorum viget in fama virtuosa mundana nisi ipse.

	|130-132.~  Secundario dicit auctor quod, dum magis
oculos elevaret, vidit altiorem gentem et primo Aristotilem,
magistrum illorum qui sciunt, scilicet Perypateticorum
phylosophorum qui causas rerum investigare conantur et ideo
proprie dicuntur scire, cum dicatur: scire est rem per causam
cognoscere, non autem sicut poete faciunt.  Unde Lucanus,
tangendo que sit causa accessus et recessus maris, ait: ^Querite,
quos mundi labor agitat; nam mihi semper/ tu, quecumque moves tam
crebros causa meatus,/ ut superi voluere, late~ etc., scilicet
phylosophos predictos.  Qui Aristotiles filius Nicomaci de
Straguritana civitate Macedonie dicitur fuisse.

	|134.~  Item iuxta eum vidit Socratem, phylosophum
thebanum, qui carceratus per Athinenses apud montem Ymetum se ibi
veneno extinxit.  Item Platonem, phylosophum Atheniensem.

	|136.~  Item Democritum, alium phylosophum ponentem
mundum esse a casu et fortuna factum, non a deo et sine eius
intentione et proposito.  Qui de diis et divinationibus multa
scripsit, ut dicit Tullius in libro ^De divinationibus~; et qui,
ut scribit Iuvenalis, continue cum exibat domum ibat ridendo,
quasi ut vilipenderet que videbat fieri per gentes.  Sicut
econtra faciebat Demostene, quidam alius phylosophus, exeundo
etiam de domo, qui eadem occasione ibat plorando, quasi
compatiens de hiis que videbat fieri, ut scripsi etiam ibi infra
in Purgatorio in capitulo XXI+o.~

	|137.~  Item vidit Diogenem phylosophum Stoicum de
Babilonia, de cuius Stoica patientia ita ait Seneca in libro ^De
ira~: ^Diogeni Stoico, cui de ira maxime diserenti in eum
adolescens quidam spuit, tulit hoc ille leviter: 'Non quidem'
inquit 'irascor, sed dubito an irasci oporteat'.~  Ac etiam, dum
quidam Lentulus idem ei fecit seu fecisset, ait: ^Affirmabo,
Lentule, falli eos qui te negant habere os.~  De cuius etiam
abstinentia facultatum et mundanarum rerum inquit Iuvenalis:
^Sensit Alexander, testa cum vidit in illa/ magnum habitatorem,
quanto felicior hic, qui/ nil cuperet, quam qui totum sibi
posceret orbem,....~  Item vidit Anasagoram phylosophum, qui de
omnibus rebus scripsit, ut ait Tullius in libro ^De natura
deorum~, et qui posuit intellectum regentem omnia esse omnino
immixtum et separatum et corpora celestia esse inanimata.  Unde
dampnatus fuit ad mortem ex eo quod dicebat solem esse quasi
lapidem ignitum, ut scribit Augustinus ^De civitate Dei.~  Item
vidit ibi Thalem phylosophum qui, ut scribit Ysidorus, de
creatione mundi tractavit.

	|138.~  Item Empedoclem, phylosophum Agrigentinum, qui
de natura deorum multa scripsit et qui in Ethenam se
precipitavit, non valens causa eius ardoris aliter investigare.
Unde Oratius in ^Poetria~ ait: ^Dum cupit Empedocles, ardentem
frigidus Ethenam/ insiluit.  Etc..~  Item vidit Eraclidem poetam
de Ponto, qui, ut ait dictus Macrobius, scripsit sompnium matris
Fallaridis.  Item Zenonem phylosophum, qui multa de divinatione
scripsit, ut dicit Tullius.

	|139.~  Item Diascoridem phylosophum, qui librum
composuit de qualitatibus rerum et erbarum; et ex hoc autor hic
vocat eum conllectorem qualitatis.

	|140.~  Item dicit quod vidit Orpheum, musicum et
poetam.  Unde Virgilius, fingens Eneam eum in simili loco videre,
de ipso ait: ^Nec non Traicius longa cum veste sacerdos/
obloquitur numeris septem discrimina vocum....~  Nam dicitur
Mercurius ex hoc sibi tradidisse primam liram quam ex testa
testudinis fecit.  Et inventor fuit etiam ipse Orpheus armonie.

	|141.~  Item vidit Tullium, phylosophum et summum
oratorem.  Unde Lucanus: ^Tullius eloquii Romanus maxime
auctor....~  Item dicit auctor quod et vidit ibi Linum poetam.
Item Senecam moralem phylosophum.

	|142.~  Item Euclidem geometram.  Item Tholomeum
Pheludensem, compositorem libri ^Almagesti~ et ^Quadripartiti~ et
^Centiloqui~, in astrologia summum, vidit ibi.

	|143.~  Item vidit ibi Ypocratem, Avicenam et Galienum,
summos physicos.

	|144.~  Item Averoem Cordubensem, commentatorem
phylosophie totius Aristotilis predicti.


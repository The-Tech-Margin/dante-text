<P>	<STRONG>1-9.  Godi, Firenze, poi che se' s&igrave; grande</STRONG>.  In hoc xxvi+o~ capitulo auctor, premissis hiis
verbis que yronice movet contra civitatem Florentie et hiis per que sibi prenuntiat magna adversa
evenire (si vera somniantur iuxta mane, iuxta illud Ovidii in <EM>Epistulis</EM>: <EM>Nanque sub aurora, iam
dormitante lucerna, / somnia quo cerni tempore vera solent</EM> {<FONT SIZE="-1">Ov., <EM>Her</EM>. XVIII 195-6</FONT>}, de quorum
somniorum materia et natura dicam plene infra in capitulo viiii+o~ <EM>Purgatorii</EM>, ubi vide quas
adversitates Florentie, dicit auctor, quod nedum alie terre ab ipsa remote desiderant sibi evenire, sed
etiam terra Prati sibi convicina per decem miliaria) incipit tractare, et tractat usque ad xxviii+o~
capitulum, de octava bulgia, in qua fingit puniri in singularibus flammis, ut dicit textus, animas illorum qui
in hoc mundo vivendo cum sua eloquentia et disertione facunda acuunt ingenium suum ad suadendum
consulendo rei publice, vel alterius persone, prava et periculosa; contra quos ait Psalmista, sic dicens:
<EM>Acuerunt linguas suas sicut serpentes, venenum aspidum sub labiis eorum</EM> {<FONT SIZE="-1"><EM>Ps</EM>. CXXXIX 4</FONT>}, ac
Tullius, ad idem advertens, incipiens suam <EM>Rectoricam</EM>, inquit scilicet quod <EM>Ipsa eloquentia calida est
gladius in manu furiosi</EM> {<FONT SIZE="-1">Cic., <EM>Reth</EM>. I 1</FONT>}, ad quod idem <EM>Psalmista</EM> respexit dum dixit: <EM>Filii hominum
dentes eorum arma et sagipte, lingua eorum gladius acutus</EM> {<FONT SIZE="-1"><EM>Ps</EM>. LVI 5</FONT>}.</P>

<BR WP="BR1"><BR WP="BR2">
<P>	<STRONG>20-21.</STRONG>  Et ex hoc notanter dicit hic auctor ad moralitatem etiam nostram visa, idest
contemplata, tali pena quod intendit refrenare suum ingenium amodo arrengando, seu orando et
consulendo ita ne de levi, propter aliquam apparentiam et eloquentiam in male consulendo et suadendo
incidit motus, credo a doctrina Boethii dicentis in persona Phylosophie in ii+o~ circa hoc: <EM>Adsit igitur
rethorice suadela dulcedinis, que tum tantum recto calle procedit, cum nostra instituta non
deserit</EM> {<FONT SIZE="-1">Boet., <EM>Cons. Phil.</EM> II pr. i 1</FONT>}, scilicet precepta sapientie, ac Sallustii dicentis: <EM>Omnes homines, qui
de rebus dubiis consultant, ab odio, amicitia, ira et misericordia vacuos esse oportet; nam non
facile animus verum providet, ubi illa officiunt, nam ubi intenderis ibi ingenium valet</EM> {<FONT SIZE="-1">Sall., <EM>Con.
Cat. </EM>LI 1-2</FONT>}; item <EM>Ecclesiastici</EM> capitulo xxviii+o~ dicentis: <EM>Ori tuo facito hostia et frenos ori tuo
rectos</EM> {<FONT SIZE="-1"><EM>Eccli</EM> XXVIII 28-9</FONT>}, et Salomonis, <EM>Proverbiorum</EM> xiii+o~ capitulo, dicentis: <EM>Qui custodit os
suum custodit animam suam; qui autem inconsideratus est ad loquendum sentiet mala</EM> {<FONT SIZE="-1"><EM>Prov</EM>. XIII
3</FONT>}, cum <EM>Mors et vita sit in manu lingue</EM> {<FONT SIZE="-1"><EM>Prov</EM>. XVIII 21</FONT>}, ut subdit ibi in capitulo sequenti, dicendo
auctor hic: qui hoc facere intendit, scilicet quod virtus eius ingenium ducat a gratia Dei,...</P>

<BR WP="BR1"><BR WP="BR2">
<P>	<STRONG>34-36.</STRONG>  ...et prosequendo auctor comparative quod legitur in iiii+o~ <EM>Regum</EM> in capitulo ii+o~
{<FONT SIZE="-1"><EM>IV Reg. </EM>II 6-25</FONT>}, videlicet quod dum Elya propheta habuisset a Deo ut iret iuxta Iordanum et ibi raptus
esset et ductus ad Paradisum Terrestrem, paruit et ivit illuc cum Eliseo eius discipulo, ubi statim
descenderunt duo equi de celo cum uno curru igneo, et dictum Elyam sumpserunt solum et elevaverunt
tantummodo, relicto ibi dicto Elyseo solo qui, secutus cum occulis dictum currum flamigerum quantum
potuit, cepit inde dolens redire versus Bethlem, quem ita redeuntem quidam pueri obviantes ei
deludebant eum clamantes: <EM>Ascende, calve, ascende</EM>, de quo, turbatus Elyseus, tunc maledixit eos et
statim duo ursi de quodam saltu exierunt qui, aggressi dictos pueros, de eis quadraginta occiderunt, et
sic vindicatus fuit cum ursis, ut dicitur hic in textu.</P>

<BR WP="BR1"><BR WP="BR2">
<P>	<STRONG>40-42.</STRONG>  In quibus flammis ita includentibus et urentibus has animas, allegorice auctor vult
tangere de periculoso effectu illorum qui in hoc mundo, incendendo sua facundia et calido ingenio
animos aliorum ad sequendum quod prave suadent et consuluunt, suas animas incendant in alio seculo,
ut pena fit in eis conformis delicto.  Ad quem sensum allegoricum credo respexisse Iacobum in eius
<EM>Epistula</EM> dum inquit in capitulo iii+o~: <EM>Lingua modicum membrum est, et magna exaltat; ecce
quantus ignis quam magnam silvam incendat, et lingua ignis est inflammans rotam nativitatis
nostre</EM> {<FONT SIZE="-1">cf. <EM>Ep. Iac.</EM> III 5-6</FONT>}, et Salamonem, <EM>Proverbiorum</EM> xvi+o~ capitulo dicentem: <EM>Vir impius fodit
malum, et in labiis eius ignis ardescit</EM> {<FONT SIZE="-1"><EM>Prov</EM>. XVI 27</FONT>}, et Senecam scribentem ita <EM>Ad Lucilium</EM>: <EM>Lingua
nostra fornacem quandam esse cottidianam</EM> {<FONT SIZE="-1">Sen., <EM>Ep. Lucil.</EM> XX 2</FONT>},...</P>

<BR WP="BR1"><BR WP="BR2">
<P>	<STRONG>52-54.</STRONG>  ...fingendo inde auctor inter tales animas se reperisse umbram Ulixis, regis olim Neratie
et Diomedis, regis Celidonie de Grecia, simul in una flamma bicorni cruciari, ut dicitur hic, simili illi que
surrexit de pira et rogo Etheocles et Polinicis fratrum et regum Thebarum, olim se ad invicem occisorum
in singulari bello propter discordiam regni sui, que flamma desuper scissa in duas partes emicuit eorum
duorum corpora comburendo, unde Lucanus de hoc ait: <EM>Scinditur in partes geminoque cacumine
surgit / Thebanos imitata rogos</EM> {<FONT SIZE="-1">Lucan., <EM>Phars</EM>. I 551-2</FONT>}, et Statius in xii+o~: <EM>Pellitur, exundant
diverso vertice flamme</EM> {<FONT SIZE="-1">Stat., <EM>Theb</EM>. XII 431</FONT>}, quibus Ulixes, quomodo fuit polluto in hoc premisso
crimine, Ovidius in xiii+o~, in persona ipsius Ulixis loquentis Grecis contra Aiacem, inter alia inquit:
<EM>Neve michi noceat quod vobis semper, Achivi, / profuit ingenium meaque hec facundia, si qua
est, / que nunc pro domino, pro vobis sepe locuta est</EM> {<FONT SIZE="-1">Ov., <EM>Met</EM>. XIII 136-8</FONT>}, et alibi: <EM>Non formosus
erat sed erat facundus Ulixis</EM> {<FONT SIZE="-1">Ov., <EM>Ars Am. </EM> II 123</FONT>},...</P>

<BR WP="BR1"><BR WP="BR2">
<P>	<STRONG>58-63.</STRONG>  ...recitando hic auctor, in persona Virgilii, tria inter alia que predicti Ulixis et Diomedes
sub dicta sua astutia et ingenio fallaci egerunt: primum fuit insidiatio equi lignei, in quo multi Greci reposti
et abscosi fuerunt eorum astutia, qui postea, suasione Simonis, simulatu recessu exercitus Grecorum a
civitate Troiana per ipsos Troianos, ruptis muris, introductus est Troiam, ex quo in nocte capta est per
ipsos Grecos, ex quo profugus Eneas exivit Troiam et venit in Ytaliam, et facta est per eius
descendentes Romam; et hoc est quod tangit hic auctor de nobili semine Romanorum, et hoc secundum
quod scribit Virgilius in secundo {<FONT SIZE="-1">cf. Verg., <EM>Aen</EM>. II</FONT>}, ficte vel vere, ubi hanc ystoriam scribit latius. 
Secundum fuit astutia qua usi fuerunt predicti Ulixes et Diomedes in inveniendo Achillem transmissum
secrete in habitu cuiusdam puelle per Chironem a Theti eius matre ad ynsulam Schiri ad regem
Licomedem ibi regnantem et habentem solum septem puellas feminas filias et nullum masculum, ne
duceretur in exercitu circa Troyam, nam habuerat pro vaticinia ipsum ibi mori debere, qui Achilles
secrete tandem iacuit cum filia maiori dicti regis et de eo gravida facta est, que Deidamia vocabatur, qui
ad hunc locum iverunt predicti Ulixes et Diomedes cum exeniis spectantibus ad feminas et ad mares,
quibus proiectis ante dictas puellas cognitus est dictus Achilles a preelectione virilium rerum, -- unde
Ovidius, in persona dicti Ulixis, de hoc in tertiodecimo sic ait: <EM>Prescia venturi genitrix Nereia leti /
dissimulat cultu natum, et deceperat omnes, / in quibus Aiacem, sumpte fallacia vestis: / arma
ego femineis animum motura virilem / mercibus inserui, neque adhuc proiecerat heros / virgineos
habitus, cum parmam astamque tenenti / 'nate dea', dixi, 'tibi se peritura reservant / Pergama!
quid dubitas ingentem evertere Troiam?' / iniecique manum fortemque ad fortia misi </EM>{<FONT SIZE="-1">Ov., <EM>Met</EM>.
XIII 162-70</FONT>} -- et ductus est dictus Achilles ad dictum exercitum, prius tamen desponsata dicta
Deidamia, et quia dictus Achilles ibi in dicto exercitu mortuus est, dicit auctor hic etiam quod dicta
Deidamia, licet mortua sit, adhuc de eo dolet, hanc etiam ystoriam Statius scribit in primo Achilleidos
{<FONT SIZE="-1">cf. Stat., <EM>Achill</EM>. I 593-618</FONT>}.  Tertium fuit ablatio Palladii astutia predictorum Ulixis et Diomedis, quod
erat quedam statua Palladis posita in quodam templo iuxta Troyam, qua, ibi manente, nunquam Troya
capi poterat, secundum responsa suorum deorum, de quo Virgilius in secundo sic ait: <EM>Omnis spes
Danaum et cepti fiducia belli / Palladis auxiliis semper stetit.  Impius ex quo / Titides et enim
scelerumque invector Ulixes, / fatale adgressi sacrato avellere templo / Palladium cesis summe
custodibus arcis / corripuere </EM>etc. {<FONT SIZE="-1">Verg., <EM>Aen</EM>. II 162-7</FONT>}.</P>

<BR WP="BR1"><BR WP="BR2">
<P>	<STRONG>90-111.</STRONG>  Post hec auctor inducit hanc umbram Ulixis ad dicendum quomodo post dictum
excidium Troye navigavit totum mare Mediterraneum, ita dictum quia protrahitur ab Occeano mari
occidentali usque ad medium terre habitabilis versus Orientem et quia medium est etiam inter Africam et
Europam, et ambo eius lictora vidit usque in Yspaniam, scilicet litus Europe, et usque in Marroccum
litus Africe et omnes eius insulas, inter quas dicit quod venit ad illam insulam que hodie dicitur Schia,
que vicina est civitati Gaete, ita per Eneam titulate, ut dicitur hic in textu, eo quod ibi Caeta, eius nutrix,
sepulta fuit, de qua Virgilius in vii+o~: <EM>Tu quoque litoribus nostris Eneia nutrix, / ecternam moriens
famam Caieta dedisti</EM> {<FONT SIZE="-1">Verg., <EM>Aen</EM>. VII 1-2</FONT>}.  In qua ynsula dicit se fore retentum per annum et ultra per
Circem que ibi morabatur, eo quod omnes comites ipsius Ulixis dicta Circes convertit in bestias ibi ut
haberet copiam ipsius Ulixis luxuriando suis magicis verbis, de quo Virgilius in sua <EM>Bucolica</EM> sic ait:
<EM>Carminibus Circe socios mutavit Ulixis</EM> {<FONT SIZE="-1">Verg., <EM>Ecl</EM>. VIII 70</FONT>}, et Ovidius: <EM>Sole sate Circes variarum
plena ferarum</EM> {<FONT SIZE="-1">Ov., <EM>Met</EM>. XIV 10</FONT>}, item etiam Augustinus de hoc tangens in suo libro <EM>De Civitate Dei</EM>,
sic ait: <EM>Fertur in libris Gentilium quod quedam maga Circes socios Ulixis mutavit in bestias</EM>, ad
quod confirmandum subdit quod olim Archades sacrificium faciebant Lyeo Deo eorum tale quod omnes
homines sumentes de eo bestie efficiebantur, <EM>sed hec omnia prestigiis magicis potius fingebantur,
quam rerum veritate complerentur</EM> {<FONT SIZE="-1">Aug., <EM>Civ. Dei</EM> XVIII xvii 1</FONT>}; tandem dicta Circe, effecta gravida de
ipso Ulixe, restituit sibi eius dictos socios in pristinum statum, cum quibus, iam senescentibus, dicit dicta
umbra quod devenerunt ad strictam faucem unde dictum mare exit de dicto Occeano, que aliter dicitur
strictum Saphire seu Sibilie, ubi Hercules, ut dicit hic textus, fixit duas columpnas pro meta habitabilis
mundi, in se licteras sculptas habentes monentes ne ulterius navigetur -- de quo Phylosophus in ii+o~
<EM>Metaurorum</EM> ait: <EM>Si quod autem inter columpnas Herculeas totum secundum concavitatem
terram, mare fluit in fluviorum magnitudinem</EM> {<FONT SIZE="-1">Thom., <EM>Arist. Meteor. exp.</EM> II i 1</FONT>}, necnon Plato in suo
<EM>Timeo</EM> ad hoc ait: <EM>Tunc fretum illud opinor comune ab ille habens in ore ac vestibulo sui sinus
ynsulam, quod os a vobis Herculeis censentur columpne</EM> {<FONT SIZE="-1">Macr., <EM>Somn. Scip. comm.</EM> II ix 6</FONT>} -- qui locus
dicitur 'strictura' eo quod solum est largus pro cinque miliaria, et est infra dictas civitates Sibilie in fine
Africe et Septam in fine Europe, de qua etiam Ysidorus in xiiii+o~ <EM>Ethimologiarum</EM> sic ait: <EM>Gades
ynsula est in fine Yspanie in qua Europa terminatur et insule Baleares et ubi Africa ab Yspania
separatur per brachium maris quod est xx miliaria, et est dicta ynsula a terra separata per cxx
passus, in qua Hercules fixit columpnas</EM> etc. {<FONT SIZE="-1">Isid., <EM>Etym</EM>. XIV vi 7</FONT>}, ad quod strictum deveniens, dicit
dicta umbra Ulixis quod, non attenta dulcedine Thelamaci sui filii nec pietate Laertis sui patris, nec
amore Penelope eius uxoris, cupidus experiri aliam partem mundi,...</P>

<BR WP="BR1"><BR WP="BR2">
<P>	<STRONG>112-142.</STRONG>  ...ita ibi cepit disserere et orare ad dictos eius socios dicens: "O fratres, qui per
centum milia pericula devenistis nunc mecum ad Occidentem et ultimam partem mundi", hec dixit ut
dissuaderet eis reversionem, scilicet ut iterum non paterentur idem reddeundo et suaderet ultra
procedere, et sequitur: "in ista tam modica vigilia nostrorum sensuum", idest 'in ista tam modica vita
senili', quasi dicat 'si morimur parum de vita perdimus', et sic est ista secunda suasio dicendo: "nolite
negare habere mecum experientiam de remanente", idest 'de residuo alio mundo inferiori post solem
sine gente', -- in quo hoc verbo videtur auctor sentire quod non sint antipodes, ut sentit Augustinus, <EM>De
Civitate Dei</EM>, dicens: <EM>Nimis absurdum est, ut dicatur aliquos homines ex hac in illam partem,
Occeani immensitate transiecta, navigare ac prevenire potuisse, ut eliam illic ex illo uno homine
primum genus statueretur humanum</EM>; dicit tamen quod <EM>si ibi essent homines, ex Adam essent</EM>
{<FONT SIZE="-1">Aug., <EM>Civ. Dei</EM> XVI ix 1</FONT>}; hoc idem etiam videtur sentire Virgilius in sua <EM>Georgica</EM>, dicens de polo nostro
artico: <EM>Hic vertex nobis semper sublimis, at illum</EM>, scilicet antarticum, <EM>Sub pedibus Stix atra videt
Manesque profundi</EM> {<FONT SIZE="-1">Verg., <EM>Georg</EM>. I 242-3</FONT>}, quasi dicat 'non ergo homines', tamen scribitur per Servium
quod Tiberinianus, olim consul Romanus, asseruit epistulam sibi vento allatam ab antipodibus, cum hac
suprascriptione: <EM>'Superi Inferis salutem'</EM> {<FONT SIZE="-1">Serv., <EM>Aen. exp.</EM> XII 558</FONT>} -- et sequitur in dicta oratione
quomodo id debent velle dicti sui socii facere, considerata eorum conditione quod non bruti etc., quibus
suis sociis sic sibi annuentibus, dicit Ulixes quomodo ulterius navigavit per quinque lunas reaccensas,
idest per quinque menses, et quomodo videbat iam antarticum polum in totum, et nostrum articum vix,
ut dicit textus, et quomodo tandem aparuit eis mons quidam altissimum a longe, scilicet mons subaudi
Purgatorii, ille de quo auctor iste tractat infra in secundo libro, et quomodo inde turbo ventus quidam
expiravit qui percussit lignum eorum primo in canto, idest in costa, ita quod fecit illud girari ter, quarto
fecit eius puppim elevari et prodam submergi, et sic taliter mortuus est ipse Ulixes.  Quam
descriptionem mortis eius auctor sumpsit a verbis forsan illis Oratii, dicentis in sua <EM>Poetria</EM> de ipso
Ulixe: <EM>Dic, michi, Musa, virum capte post tempora Troye / Qui mores hominum multorum vidit et
urbes</EM> {<FONT SIZE="-1">Hor., <EM>Ars Poet. </EM> 141-2</FONT>}, item et a verbis Claudiani sic scribentis etiam de morte dicti Ulixis: <EM>Est
locus extremum pandit qua Gallia litus / Occeani pretentus aquis, quo fertur Ulixes / sanguine
libato populum movisse silentum</EM> {<FONT SIZE="-1">Claud.,<EM> In Rufinum</EM> I 123-5</FONT>}, ubi ait sic <EM>Glosa</EM>: <EM>Describit hic
Claudianus locum per quem prodiit Megera ab Inferis ad litus Occeani versus Yspaniam ubi
Ulixes, sacrificato Elpenore, ad Inferos descendit</EM>, quamvis communiter teneatur quod scribit Dares
et Dites, scilicet quod Telagon, filius dicti Ulixis natus ex dicta Circe, illum occidit sagiptando inscienter,
et hoc casu dicemus hic auctor licentia poetica hoc finxisse, iuxta illud Oratii dicentis in sua <EM>Poetria</EM>:
<EM>Pictoribus atque poetis / quidlibet audendi semper fuit equa potestas</EM> {<FONT SIZE="-1">Hor., <EM>Ars</EM> 9-10</FONT>}.</P>

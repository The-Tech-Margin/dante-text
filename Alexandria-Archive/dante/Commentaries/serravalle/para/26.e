	|SUMMARIUM.~  In isto capitulo vicesimosexto, quod incipit:
^Dum dubitabam propter visum extinctum~, auctor tractat quomodo 
Sanctus Ioannes examinavit eum de Caritate, tertia virtute 
theologica.  Notandum est, quod auctor finxit in capitulo 
vicesimoquarto, quomodo Sanctus Petrus examinavit cum de Fide, 
quia Sanctus Petrus fuit petra Fidei et fuit valde stabilis in 
ea, et in suis [Epistolis] canonicis de ipsa diffusius 
pertractavit.  Sic etiam in capitulo vicesimoquinto, idest 
immediate precedenti, Sanctus Iacobus examinavit eum de Spe, de 
qua ipse Sanctus Iacobus in suis Epistolis canonicis fuit diffuse 
loquutus.  Sic in isto capitulo, quia Sanctus Ioannes fuit valde 
dilectus a Christo, ut Evangelii testimonio comprobatur, et sic 
dilexit ipse Christum, et de Caritate multum locutus est in suis 
Epistolis canonicis, ideo auctor fingit se fuisse hic examinatum 
a Sancto Ioanne de Caritate.  Dicit igitur auctor, quod dum 
dubitaret visum perdidisse, Sanctus Ioannes dixit ei: Non 
perdidisti visum, sed aliquantulum deviavit a te; cito ipsum 
reacquires, quia domina, que te conducit, habet in se virtutem 
circa oculos tuos, quam habuit manus Ananie circa Sanctum Paulum. 
Sed interdum quoad reacquires visum, dic michi ubi anima tua 
ponit totam spem suam, et quam rem tu maxime amas et in qua 
posuisti finem tuum ultimatum.  Cui dixit auctor, quod Alpha et 
O, idest Deus, erat illud in quo terminatur amor suus.  Cui 
Apostolus dixit: Bene dicis, sed oportet te ultra procedere et 
dicere, unde directus fuisti et ductus ad sic faciendum, idest ad 
diligendum Deum super omnia.  Cui dixit: Argumenta philosophica 
[et] Sacre Scripture, que indicant quomodo bonum in quantum 
apprehenditur, sic accendit apprehendentem ad amorem: etiam 
auctoritas Dei, qui dixit Moysi, Ostendam tibi omne bonum; et tu 
sternis michi idem in Evangelio tuo subtilissimo.  Cui dixit 
Sanctus Ioannes: Habes alias cordas, te trahentes ad hoc?  Cui 
dixit auctor: Ita; quia propter suam bonitatem creavit mundum, 
dedit mihi esse, per mortem suam redemit me.  Et cum talia 
diceret auctor, tota curia Paradisi cantavit, Sanctus, Sanctus, 
Sanctus.  Et tunc auctor recepit visum, et tunc percepit se 
acutius videre quam prius videbat.  Et ecce, in quibusdam radiis 
et fulgoribus, apparuit anima Ade; unde auctor fecit sibi quatuor 
questiones, dicens: O pome mature, quia tu vides clare in speculo 
divino illa que volo scire, dic michi quantum tempus est quod 
Deus te creavit et in Paradiso te collocavit, et quantum stetisti 
in ipso Paradiso, et que fuit causa tue expulsionis inde, [et] 
quod fuit ydioma quo tu usus fuisti.  Quas quatuor questiones 
Adam solvit optime.  Videantur omnia hec in Commento super isto 
capitulo. 

	|Proemio.~  ^Dum ego dubitarem.  Mentre io dubitava~: istud
est vicesimumsextum capitulum huius Paradisi, in quo, ex quo in 
capitulo precedenti de secunda virtute theologica, scilicet de 
Spe, auctor expedivit se, iam vult tractare de tertia virtute, 
scilicet de Caritate, quam figurat in Beato Ioanne Evangelista; 
ideo introducit ipsum Sanctum Ioannem Evangelistam, ut examinet 
ipsum auctorem de ipsa Caritate.  Et dividitur in quatuor partes. 
In quarum prima, ipse auctor introducit ipsum tertium spiritum, 
scilicet Sancti Ioannis, qui examinabit ipsum auctorem de 
Caritate. 

In secunda parte, que incipit ibi: 

     Et ego audivi per intellectum humanum; 
     E io odii per intelletto humano, 

predictus Evangelista facit petitionem auctori de Caritate. 

In tertia parte, que incipit ibi: 

     Et sicut ad lumen acutum; 
     E come al lume acuto, 

auctor introducit quartum spiritum, scilicet spiritum Ade, primi 
hominis creati, cui proponit ipse auctor aliquas questiones. 

In quarta parte, que incipit ibi: 

     O fili mi, non gustatio ligni; 
     O figliuol mio, non il gustar del ligno, 

Adam solvit questiones sibi propositas in tertia parte superiori. 
Caritas figuratur in Ioanne Evangelista; tum quia fuit maxime 
dilectus a Christo, et ipse valde dilexit Christum, sicut satis 
in Evangelio apparet, Ioannis ultimo, Hic est discipulus ille 
quem diligebat Ihesus; tum etiam quia Ioannes multum tractavit et 
multa scripsit tam in Evangelio, quam in Epistola sua canonica de 
Caritate, ut patet bene intuenti. 

	|1-6.~  Continuans igitur auctor dicta in precedenti
capitulo dicendis in isto, ostendit quomodo dubitabat perdidisse
potentiam visivam propter aspectum in sancto spiritu Ioannis
Evangeliste, et quomodo in taliter dubitando Sanctus Ioannes
persuasit sibi, quod tempus non perderet, sed quousque potentia
videndi sibi redderetur occuparet se in aliquo bono exercitio. 
Ideo Sanctus Ioannes dixit sibi auctori: Incipias et dicas ubi tua
terminatur ultimate voluntas in suis volitionibus, idest quid supra
omnia amas, et cogita quod non perdidisti potentiam videndi, sed 
aliquantulum recessit a te, reversura cito tamen.  Cui Sancto 
Ioanni auctor respondens, dixit quod voluntas sua ultimate 
terminabatur in Deo et quia ipsum super omnia diligebat.  Et 
iterum Sanctus Ioannes, qui predixerat sibi, quomodo reacquireret 
visionem, iterum voluit quod auctor plus procederet et dixit: 
Oportet quod tu crebres adhuc clarius dicta tua; idest, oportet 
quod tu dicas que sunt illa que te induxerunt ad amandum Deum 
super omnia.  Cui auctor respondens dixit, quod tam dicta 
philosophica, quam auctoritas Sacre Scripture et Sanctorum dicta, 
accenderunt amorem suum ad diligendum Deum.  Nam philosophica 
naturalia indicant Deum esse primum motorem, causam primam, 
summum principium unicum, ut patet in fine octavi libri 
Phisicorum, et in fine decimi Metaphisice; et sic concluditur 
philosophice et naturaliter, Deum esse summum bonum.  Philosophia 
moralis ostendit, quomodo bonum, ut bonum, est diligibile; quia 
bonum, vel apparens bonum, est obiectum voluntatis nostre, ut 
dicit Aristotiles in principio primi Ethicorum: ergo summum bonum 
est summe amabile et amandum.  Auctoritates Sacre Scripture idem 
declarant, ut Exodi trigesimotertio capitulo, ubi Moysi petenti a 
Deo ut sibi ostenderet faciem suam, Deus dixit: Veni, ostendam 
tibi omne bonum quod Deus est.  Hoc etiam tu, o Sancte Ioannes, 
dixit auctor, ostendis michi in tuo Evangelio, ubi, altissime 
preconizando, reserasti arcanum et occultum super omnes qui 
loquuti sunt de profundis rebus.  Tunc ad textum. 

	Continuando igitur auctor dicta in precedenti capitulo
dicendis in ipso presenti, quia ipse putaverat, saltem dubitabat,
amisisse visum in aspiciendo Sanctum Ioannem, ideo dicit: Dum ego
dubitabam propter visum extinctum, idest visionem extinctam, de
fulgida, idest fulgenti, flamma, scilicet anima, Sancti Ioannis,
que illum, scilicet visum meum, extinxit, exivit unum spiramen,
idest una vox, scilicet de ore Sancti Ioannis, quod, scilicet
spiramen, me fecit actentum.  Notandum est hic, quare fingit hic
auctor, quod ipse amiserit visum, propter videre et intueri in
Sanctum Ioannem, sive in animam eius, et quare dicat quod Sanctus
Ioannes est splendidior duobus aliis apostolis, Sancto Petro et
Sancto Iacobo: et tamen Petrus fuit fundamentum Ecclesie et
princeps Apostolorum; et ipse et Sanctus Iacobus fuerunt 
martyres: Sanctus vero Ioannes non fuit martyrizatus, imo nec 
bene scitur de eius morte.  Dicitur quod Sanctus Ioannes 
Evangelista fuit illuminatus super alios Apostolos de misteriis 
divinis, de archanis et secretissimis Dei; sicut patet de 
secretis sibi revelatis in pectore dominico in cena ultima, et in 
libro Apocalypsis, ubi vidit tot et tanta: ideo fuit maxime 
lucidus; et ideo, propter excellentiam tante lucis, que 
refulgebat in anima ipsius Sancti Ioannis, fingit hic auctor, se 
non potuisse sustinere illam lucem, imo fuit adeo obumbratus, 
quod quasi amisit visum: ideo non sufficiebat intelligere illa 
verba, In principio erat Verbum et Verbum erat apud Deum, etc., 
nec librum Apocalypsis; nam lux sua sunt libri sui, etc.  Dum sic 
igitur staret in tali agone Dantes, Ioannes dixit ei, ut patet in 
textu, ubi sic sequitur dicendo.  Interim quod tu te resentis 
de |vista~, idest visu, quam habes in me consumptam, bonum est 
quod, ratiocinando, illam compenses.  Quasi dicat: Non est bonum 
perdere tempus; ergo donec stas ita sicut cecus et quousque 
reacquires visum predictum paulatim, quem scilicet quasi amisisti 
respiciendo in me, bonum et utile est quod de aliqua re 
recompenses. 

	|7-12.~  Ergo incipe et dic ubi punctatur, idest firmatur,
vel figitur, anima tua, idest amor tuus, sive intentio anime tue, 
terminatur; idest, que est illa res, in qua figitur anima tua et 
ubi reducis vires tuas (iam dat sibi bonam spem); et fac 
rationem, idest ymagineris, quod sit vista tua in te devia, non 
defuncta, idest visus tuus sit alteratus, non extinctus; quia 
domina, scilicet Beatrix, que per istam divinam regionem conducit 
te, habet in conspectu, idest in intuitu oculorum, virtutem quam 
habuit manus Ananie.  Nota quod, quando Paulus persequebatur 
Christum et nomen eius, acceptis epistolis a principibus 
sacerdotum in Hierusalem, ibat in Damascum, ut persequeretur 
omnes in Christum credentes; dum esset in itinere, circumfulsit 
eum lux de celo; et cadens in terram quasi mortuus, stetit tribus 
diebus quod non comedit nec bibit.  Et tunc fuit raptus ad 
tertium celum, ubi vidit archana, que, ipso teste, non licet 
homini loqui; et sic perdidit visum.  Dictum fuit sibi, quod 
iret, in Damasco, in vicum qui dicitur rectus, in quo habitabat 
quidam amicus Christi et discipulus, qui voca[ba]tur Ananias: qui 
imponens manum suam super Saulum, idest Paulum, ipse Paulus 
recepit visum quem perdiderat; ita quod per impositionem manus 
Ananie Paulus recepit visum quem quasi perdiderat, seu amiserat 
quasi.  Nam quando Deus voluit vocare ad se et convertere Sanctum 
Paulum, qui primitus persequebatur Christum et Christicolas, 
fecit quod amisit visum; tandem per manum Ananie restituit sibi 
visum.  Sic evenit auctori, qui aliquibus temporibus deviaverat a 
Deo, vacans vanitatibus plurimis mundanis; sed Deus qui volebat 
ipsum auctorem sibi amicare et facere amicum, ideo misit Ananiam, 
scilicet Beatricem, que reduxit eum ad celum: quia Beatrix est 
illa scientia que aperit oculos intellectuales ad cognoscendum 
Deum; oculi auctoris sunt speculationes subtiles sue. 

	|13-15.~  Ego dixi: Ad suum placitum et citum et tardum
veniet remedium oculis, scilicet meis, qui fuerunt porte, quas
ipsa, scilicet Beatrix, intravit, cum foco unde ego semper ardeo,
idest cum ardenti amore; quia ut dictum est sepe, quando vidit
illam puellam, scilicet Beatricem, in domo domini Fulchi, per
oculos, videndo illam, fuit inflammatus de amore ipsius. 

	|16-18.~  Et iam disponit se, et respondet prime petitioni
Sancti Ioannis; scilicet, ubi terminatur amor suus et sue mentis 
intentio, dicens: Bonum, scilicet Deus, quod facit contentam 
istam curiam, Alfa et O est quante Scripture michi legit amorem, 
sive leviter sive fortiter.  Vult dicere: Omnis amor, quem michi 
dicunt quecumque Scripture, me reducit ad amandum summum bonum, 
scilicet Deum, qui est principium et finis omnium creaturarum; 
Alfa, idest principium, et O, idest finis.  Sic se vocat Christus 
in principio libri Apocalypsis, ubi sic habetur: Ego sum Alfa et 
O, principium et finis, dicit Dominus Deus, qui est et qui erat 
et qui venturus est omnipotens. 

	|19-24.~  Illa eadem vox, scilicet Sancti Ioannis, que
pavorem subtraxerat michi (quia Dantes credidit perdidisse visum;
sed vox Sancti Ioannis securavit eum et subtraxit ab eo pavorem,
quando sibi dixit: Ymagineris quod visus in te sit devius, sed non 
extinctus) de subita obfuscatione vel intuitione, ratiocinandi 
adhuc me misit in curam (idest voluit quod adhuc ratiocinarem 
amplius), et dixit: Certe cum angustiori cribro (cribrum est 
instrumentum ad purgandum triticum, de coreo perforato quasi 
infinitis foraminibus) tibi convenit, idest te oportet, 
clarificare id quod dixisti; dicere tibi convenit, idest te 
oportet, quis direxit arcum tuum ad tale bersalium.  Bersalium 
est signum positum, ad quod sagiptatores actendunt, ad 
sagiptandum recte.  Idest, quasi dicat Sanctus Ioannes.  Aliter 
et specialius oportet quod tu respondeas; quia nimis tam 
generaliter dixisti, et ista tam generalia non bene exprimuntur 
sufficienter.  Cribrum in ytalico ydiomate dicitur vallum, sive 
vannum, propter quasi innumerabilia foramina sua, unde descendit 
lolium quando grana purgantur.  Quasi dicat: Ut tu sis 
sufficienter examinatus de Caritate, non sufficit id quod 
dixisti; sed volo quod tu dicas et exprimas, quod te movet ad 
hoc, ad amandum summum bonum. 

	|25-30.~  Et ideo auctor respondit dicens: Et ego: [Per] 
philosophica argumenta, scilicet tam naturalia quam etiam 
moralia, et per auctoritatem, scilicet Sacre Scripture et 
Doctorum, que hinc, scilicet de celo, a Spiritu Sancto descendit, 
talis amor convenit, idest oportet, quod in me exprimatur.  Nam 
omnis bonus philosophus posuit, quod est dare unum primum 
principium.  Preterea habeo auctoritates Prophetarum, 
Evangelistarum et Doctorum, qui scilicet hinc a vobis fuerunt 
edocti, scilicet a Spiritu Sancto.  Oportet igitur quod sagipta 
mei amoris tendat in illum.  Modo probat hoc, dicens: Quia bonum, 
in quantum est bonum, sicut intelligitur, ita accendit amorem; et 
tanto maiorem, quanto plus bonitatis in se comprehendit.  Quasi 
dicat: Si, pro quia, est verum quod bonum sit obiectum appetitus 
nostri, ergo quanto bonum est magis bonum, tanto plus accendit ad 
amorem.  Vult Aristotiles primo Ethicorum, quod bonum est id quod 
omnia appetunt, et videtur quasi impossibile quod bonum 
cognoscatur et non ametur, et necdum bonum vere bonum existens, 
sed etiam apparens bonum et non existens: ergo illud bonum, a quo 
omnia alia dependent et in quo sunt contenta omnia bona, est 
summe amandum; et non est dare terminum amoris voluntatis, nisi 
in illo summo bono. 

	|31-36.~  Igitur ad essentiam, que habet tantam
prerogativam, quia quodlibet bonum quod extra illam reperitur,
aliud non est quam lumen sui radii (igitur illud est summe amandum;
idest omnia bona dependentia non sunt nisi quedam participatio
illius boni: concludit ergo dicens), magis quam in alia, scilicet
quacumque, essentia, convenit, idest oportet, quod moveatur mens,
amando, cuiuslibet qui cernit, idest cognoscit, verum, in quo
probatur ista probatio.  Bene dicit, |qui cernit~: quia aliquando
res non bona, et apparens bonum, movet mentem ad amorem; sed in
ista essentia non potest esse deceptio, in qua est omne bonum et
extra quam nihil est bonum, quin sit quidam splendor causatus ab
illo, quia omne bonum procedit ab illo, etc. 

	|37-39.~  Modo adhuc probat hoc per Aristotilem in fine
octavi Phisicorum et duodecimi Methaphisice, dicens: Tale verum
sternit, idest ostendit, sive appresentat, aliter representat,
intellectui meo, ille, scilicet Aristotiles, qui michi demonstrat
primum amorem omnium substantiarum sempiternarum. 

	|40-42.~  Modo probat idem per auctoritatem Sacre
Scripture, scriptam Exodi tricesimotertio capitulo, dicens:
Sternit, idest ostendit, vox veracis auctoris, scilicet Spiritus
Sancti, qui dixit Moysi, de se loquendo: Ego faciam te videre omnem
valorem; veni, ostendam tibi omne bonum. 

	|43-45.~  Modo etiam idem probat per dicta ipsius Sancti
Ioannis, per illa scilicet, que ponuntur in principio sui
Evangelii, scilicet, In principio erat Verbum, etc.  Sternis, idest
ostendis, michi, tu id adhuc, scilicet etiam, incipiendo, 
scilicet Evangelium tuum, altum preconium (idest maximam 
pubblicationem, in qua incipis, In principio, etc.) quod clamat 
archanum (idest secretum profundum, sublime, idest unitatem 
immense essentie divine, tres personas, sive Trinitatem 
personarum divinalium, misterium incarnationis, ibi Verbum caro 
factum est; vel etiam hoc potest intelligi de libro Apocalypsi) 
supernum bandum inferius, super omne aliud publicatum, idest 
ultra omnem tubam Prophetarum et Evangelistarum, et ultra omnia 
dicta Doctorum. 

	|46-48.  Et ego audivi.  E io udii~: hec est secunda pars
huius capituli, in qua auctor introducit Ioannem Evangelistam, 
facientem ipsi unam petitionem circa Caritatem, ubi ipse Sanctus 
dicit: Quasi bene respondidisti et bene amas; sed volo quod 
exprimas causas particulares, que te induxerunt ad hec, sicut 
dixisti, et formam quomodo amas et modum.  Et ideo replicat 
responsum auctoris.  Dicit ergo auctor: Et ego audivi: Per 
intellectum humanum (idest per rationes, quas intellectus potest 
bene percipere, cui etiam concordat divina auctoritas), et per 
auctoritates ei concordes, de tuis amoribus ad Deum respicere 
supremum.  Dixit de amore, qui ad Deum supreme est dirigendus. 

	|49-51.~  Sed, adhuc supple, dic de amore, si tu sentis
alias cordas trahere te versus ipsum, scilicet summum bonum; ita
quod tu sones cum quot dentibus iste amor te mordet: idest,
declares cum quot modis et cum quot causis tu traheris ab isto
amore ad amandum Deum; cum quot morsibus, idest rationibus
mordacibus, idest bene et recte concludentibus. 

	|52-54.~  Non fuit latens, idest me, sancta oratio aquile
Christi (nam Sanctus Ioannes fuit figuratus in Evangelio suo per
aquilam, que acutius intuetur solem quam quodcumque aliud animal;
quia Sanctus Ioannes vidit acutius et profundius aliis Evangelistis
et altius volavit: idest ego vidi de quo volebat me interrogare), 
imo perpendi quo volebat ducere meam professionem. 

	|55-57.~  Ideo reincepi, idest reiteravi: Omnes illi morsus
(idest omnes rationes tenaces, que sicut dentes sunt acute), qui
possunt facere cor volvi ad Deum, ad meam caritatem concurrerunt,
idest strinxerunt me ad amandum Deum super omnia. 

	|58-63.~  Nunc rationes refert in speciali.  Prima est de
creatione mundi et de esse eius.  Quasi dicat: Considero primo,
quod Deus de nihilo dedit esse mundo et creavit eum; et hoc solum
propter eius immensitatem bonitatis, quia voluit communicare bona
sua et perfectiones suas, scilicet esse, vivere, intelligere, 
ratiocinari, etc.  Hoc primo movet ad amandum ipsum Deum, qui 
fecit ita pulchrum mundum, dans esse omnibus creaturis; quia esse 
mundi et esse meum (alia ratio est caritas, quam ipse habuit ad 
redimendum mundum, mictendo filium suum ad incarnandum et 
supportando mortem Crucis, ut homines viverent, scilicet vita 
eterna), mors quam ipse sustinuit ut ego vivam (et nolo esse 
ingratus tanti beneficii, quod michi contulit, quia tolleravit 
mortem pro vita mea salvanda et conservanda), et illud quod 
sperat omnis fidelis, sicut ego, quia spero vitam eternam, cum 
predicta cognitione viva, idest vivaci, traxerunt me de mari ad 
ripam, idest tales rationes extraxerunt me de profundo falsi 
amoris in quo periclitassem, et posuerunt me ad ripam, idest 
prope bonum amorem et rectum. 

	|64-66.~  Iam descendit ad alias rationes, quia iste
rationes, hucusque tacte, fuerunt de Deo.  Modo descendit ad
rationes de proximis tractantes: proximos, et creaturas mortales et
viatrices, et etiam beatas; frondes.  Caritas proximi, sive [que] 
habetur ad proximum, est secunda ala ad volandum in celum; sicut 
prima est caritas ad Deum, sive amor ad Deum, scilicet amare 
Deum.  Frondes, idest folia, unde refrondatur, idest ex quibus, 
totus ortus hortolani eterni (refrondatur, idest repletur), amo 
ego tantum, quantum est ab eo illis de bono porrectum, idest 
datum, vel donatum.  Idest ipse auctor amat proximos, ex quibus 
repletur Paradisus, secundum quod sunt boni et virtuosi, et 
secundum quod Deus donavit eis virtutem. 

	|67-69.~  Statim quod ego tacui, unus dulcissimus cantus
resonuit per celum; et mea domina, scilicet Beatrix, dicebat cum
aliis, Sanctus, Sanctus, Sanctus, idest cantabant ter Sanctus
Dominus Deus Sabaoth. 

	|70-78.  Et sicut ad lumen acutum.  E come a lume acuto~:
ista est tertia pars huius capituli, in qua auctor introducit
quartum spiritum, scilicet Ade, primi hominis creati, cui ipse
auctor proponit aliquas questiones.  Primo tamen ponit quomodo 
reacquisivit visum per talem comparationem.  Quando quis dormit 
in una camera clausa, et subito intrat lumen, vel per aperitionem 
fenestrarum, vel introductionem alicuius cerei accensi aut 
lucerne ardentis, quod lumen est acutum et facit expergescere 
dormientem subito, ita quod dormiens subito excitatur, et 
spiritus visivus propter excessum luminis excitatur, dormiens nec 
per spatium scit ubi sit, postea recuperat omnem sensum.  Et 
sicut ad lumen acutum disson[n]atur, idest a sompno evocatur, 
sive excitatur, propter spiritum visivum qui recurrit ad 
splendorem qui vadit de tunica in tunicam, idest de camera in 
cameram (quia oculus habet plures tunicas, sub quibus servatur 
potentia visiva), et excitatus quidquid vidit abhorret; sic 
nesciens, idest in tantum illa vigilatio nescia est et ignava, 
quod non cognoscit, propter subitam vigiliam, idest excitationem, 
quousque estimativa ei non succurrit, idest non discernit per 
spatium; sic de oculis meis omnem quisquiliam, idest omne velamen 
tenebrarum, fugavit Beatrix cum uno de radiis suis, qui 
refulgebat plusquam, idest a longe, per mille milliaria. 

	|79-81.~  Iam Beatrix restituit sibi [visum] quem quasi
amiserat, propter intueri in Sanctum Ioannem; quia sola Theologia
est illa que sufficit intelligere subtilia et archana que
continentur in illis clausulis Evangelii Sancti Ioannis, In
principio erat Verbum, etc., et in libro Apocalipsis: et sic et
taliter Beatrix restituit sibi visum, quod melius quam prius modo
videbat. 

	|82-84.~  Modo introducitur quartus spiritus, scilicet Ade,
primi hominis, qui supervenit ad illos tres qui erant ibi, et tunc 
auctor recepit visum adiutorio Beatricis.  Et mea domina, 
scilicet dixit: Intra illos radios vagheggiat, idest procatur, 
idest, contemplando moratur, suum Factorem anima prima, scilicet 
Ade, que fuit prima anima creata, quam prima virtus, scilicet 
Deus, crearet unquam. 

	|85-90.~  Sicut frons, idest ramus foliatus, idest cum
foliis, que flectit summitatem in transitu venti, scilicet
spirantis, et postea se levat, idest ad pristinum statum
revertitur, propter ipsam virtutem, idest naturam, que ipsam
sublimat, que ad summitatem duxit et tenet (pulchra comparatio:
quia Dantes inclinavit primo oculos, postea erexit; uti arbor
inclinat ramum propter vim ventorum, et demum, transeunte vento,
elevat); sic, scilicet, feci ego in tantum, idest in tam parvo
spatio, in quantum ipsa dicebat, stupens, idest admirans; et postea
me refecit securum unum desiderium loquendi, unde, idest in quod, 
ego ardebam, idest maxime affectabam scire. 

	|91-96.~  Et incepi (exorditur, scilicet dicere): O pomum,
quod maturum, idest perfectum, solum productum fuisti, o pater
antique (nam nullus homo fuit productus in perfecta etate nisi
Adam, qui fuit factus et creatus etatis trigintatrium annorum: sed
nec Christus, qui natus est infans, sicut et ceteri homines, et in 
ventre matris figuratus caro, Sapientie septimo capitulo), cui 
omnis femina est filia et nurus (quia omnes descenderunt a te per 
rectam lineam, et omnis femina est uxor filii tui; et in tantum, 
quod, secundum legem nostram, si Adam modo resurgeret, non posset 
habere uxorem nisi Eva resurgeret, quia nunquam per lineam rectam 
potest recipi uxor, etc.), devotus, quantum ego possum, tibi 
supplico ut michi loquaris: tu vides meam, idest cognoscis, 
voluntatem; et propter audire te cito, illam non dico.  Idest non 
dico, non exprimo, quod volo; tantum, quia cupio te tam avide 
audire, quod nihil loquar, ne propter meam loquelam tu tardes 
loqui. 

	|97-99.~  Dicit auctor, quod Adam fecit animal, quod
excutit pellem, in qua involutum est.  Aliquando unum animal,
coopertum setis, sive pilis, broliat, idest commovet, se ita, quod
effectus convenit, idest oportet, quod appareat, propter id quod
sequitur ipsius voluntatem.  Quasi indicat magnam voluntatem et 
affectionem, excutendo pellem. 

	|100-102.~  Et similiter anima primaia michi faciebat
transparere per cooperturam, scilicet illius luminis, quantum ipsa
ad complacendum michi veniebat iocunda. 

	|103-108.~  Inde spiravit, idest cepit loqui (quasi dicat:
Tu dicis verum, quod absque hoc quod michi indices tuam voluntatem,
ego nosco intentionem mentis tue): Absque hoc quod michi sit oblata
a te voluntas tua, discerno melius, scilicet illam, quam tu 
qualemcumque rem, que scilicet est tibi magis certa; quia illam 
video in veraci speculo, quod est tale quod in ipso omnia 
videntur, quod facit sibi presentes, scilicet, omnes alias res, 
idest representat; sed non e converso, et nulla, scilicet res, 
facit illud, idest representat sibi presens.  Textus dicit in 
vulgari: ^Inde spir@o: Senza esserme proferta, Da[n]te, la voglia.~ 
Aliqui dicunt quod textus dicendo,|da te la voglia~, nominat 
auctorem, scilicet Dantem, et non est bene dictum; quia more 
Virgilii non nominat se in toto isto opere, nisi semel, sicut 
fecit Virgilius, etc.  Nulla res potest representare taliter 
Deum, scilicet creata, |pareglio~, quia in nulla, scilicet re 
creata, Deus representatur, licet ipse representaret omnia. 

	|109-114.  Tu voli~: quod Dantes audire vult et addiscere
ab Adam declarationem quatuor questionum: quarum prima est, quantum
tempus fluxerat ex quo Deus creavit ipsum et posuit in Paradiso; 
et quantum stetit in Paradiso antequam inde expelleretur, ista 
est secunda questio; et que fuit causa expulsionis sue de 
Paradiso, ecce tertiam questionem; et quod fuit ydioma, quod 
primo usus est ipse Adam, ecce quartam questionem.  Tu vis audire 
quantum est, scilicet tempus, quod Deus me posuit in excelso
|giardino~, idest in viridario, unde, scilicet de quo, ista,
scilicet domina Beatrix, ad tam altas, idest longas, scalas 
te disposuit, idest ad ascendendum; et quanta fuit delectatio 
oculis meis, idest quanto steti in delitiis Paradisi, ista 
secunda questio; et propriam causam magne indignationis, ecce 
tertiam questionem; sequitur quarta questio, et ydioma, quo usus 
fui et quod feci, ego scilicet. 

	|115-117.  O fili mi, non gustatio ligni.  O figliuol mio,
non il gustar del legno~: hec est quarta pars huius capituli, in
qua Adam solvit istas questiones, non servando ordinem quo sunt 
petite, quia primo solvit tertiam questionem, dicens: O fili mi, 
non gustatio ligni, idest esus, fuit per se causa tanti exilii; 
sed solummodo transgressio, idest inobedientia, signi.  Vulgo 
dicitur, quod peccatum Ade fuit commestio illius pomi; sed non 
solum hoc fuit peccatum Ade, sed fuit magna superbia sua, quia 
voluit esse Deus, vel ut Deus, sicut suggessit sibi Lucifer, sive 
Sathanas, in specie serpentis.  Sicut enim Lucifer, qui fuit 
creatus perfectior omnibus aliis creaturis, saltem nulla creatura 
fuit perfectior ipso; tamen Deus dedit sibi aliquem terminum, ad 
quem non fuit contentus, sed voluit illum excedere et effici et 
adorari ut Deus, quando dixit, In celum ascendam et super astra 
celi exaltabo solium meum et super altitudinem nubium, et ero 
similis Altissimo; consimiliter fecit Adam: cui dedit Deus 
scientiam et intellectum usque ad certum signum, seu terminum, 
quando fuit sibi dictum, Geneseos secundo capitulo, Comede de 
omni ligno, scilicet alio, quod est in Paradiso sed de ligno 
scientie boni et mali, quod est in Paradiso, ne comedas; idest 
cognosce Creatorem tuum, nec excedas terminum boni (quia non 
debuit scire naturam mali), et tamen ipse comedit de illo ligno 
vetito et voluit excedere terminum sibi datum, scilicet 
cognoscere bonum et malum, ubi solum bonum debebat cognoscere uti 
Deus, et neque cognovit beneficium sibi datum a Deo. 

	|118-123.~  Iam solvit secundam questionem dicendo: Ibi,
unde movit tua domina, scilicet Beatrix, Virgilium, quatuor
millibus tercentis et duobus voluminibus solis istud desideravi,
istud consilium; idest fui in Limbo in anxietate, in obscuritate, 
desiderando venire huc ad istud consilium celeste; et vidi eum, 
scilicet solem, redire ad omnia lumina sue strate (scilicet signa 
zodiaci, que dicuntur lumina, quia quodlibet signum constat ex 
pluribus stellis, sicut Aries, Taurus, etc.) nongentis triginta 
vicibus, interim quod ego in terra fui, idest vixi.  Et sic 
transierunt quinque millia ducentisexaginta duo anni, a creatione 
Ade usque ad mortem Christi. 

	|124-132.~  Nunc solvitur alia questio, scilicet quarta,
scilicet de ydiomate.  Lingua, quam ego loquutus fui, fuit tota
extincta antequam [ad] opus inconsummabile esset gens Nembroth
attenta (assignat causam quare ydioma Ade fuit totum deperditum,
antequam inciperet edificari turris Babel, que fuit opus
incomplebile); quia nullus effectus unquam rationalis, propter
complacentiam humanam, que renovatur sequendo celum, semper fuit
durabilis: idest, quia semper celum volvitur, et voluntates hominum
mutantur cum celo.  Opus naturale est, quod homo loquatur; sed sic
et sic, natura dimictit postea facere, ydioma scilicet, secundum
quod placet. 

	|133-138.~  Nunc respondet ultime questioni, scilicet de
ydiomate, dicens, quod ipse vocavit Deum I, sed postea EL vocatus
est Deus ab Heber, a quo Hebrei, qui fuit quartus a Noe in 
generatione filiorum Dei.  Et mutatio ydiomatis provenit ab usu 
mortalium, qui est sicut folium in ramis arborum, quia cadente 
uno de uno anno natum, oritur aliud in alio anno: sic enim quasi 
omnes arbores renovantur annuatim.  Antequam ego descenderem ad 
infernalem ambasciam, idest angustiam, sive ad anxietatem, I 
vocabatur in terra summum Bonum, unde venit, idest procedit, 
letitia que me fasciat, idest circumdat, vel amplectitur; EL 
vocatum fuit postea: et hoc convenit; quia usus mortalium est 
sicut frons in ramo, quia una vadit, idest cadit, et alia venit, 
idest oritur.  Dicit enim Horatius, quod nostri sermones sunt 
sicut folia arborum, quia unum folium recedit, scilicet antiquum, 
et novum venit. 

	|139-142.~  Iam Adam respondit ultimo ad secundam
questionem, scilicet quantum stetit in Paradiso, antequam
expelleretur inde, dicens: In monte, scilicet Paradisi, qui plus
elevatur ab unda (qui secundum fictionem auctoris vadit usque ad
orbem lune), fui ego cum vita pura antequam peccarem, et inhonesta,
idest postquam peccavi, a prima hora ad illam secundam, quando sol
mutat quartam, vel quadram, hore sexte.  Quasi dicat Adam Danti:
Fili mi, cito me expedivi de habere bonum et de bene stare, idest 
modicum bene steti, propter peccare; quia non steti in Paradiso 
nisi per sex horas, inter vitam honestam idest innocentem, et 
inhonestam idest peccatricem.  Ad intelligendum bene textum, 
notandum est quod dies naturalis continet vigintiquatuor horas, 
et sic habet quatuor quartas.  Prima quarta continet sex horas; 
secunda, alias sex; tertia, alias sex; quarta quarta continet 
alias sex.  Modo ymaginatur auctor, quod Deus fecit hominem in 
principio prime hore diei, scilicet ferie sexte, scilicet 
Veneris; et a principio diei usque ad meridiem sunt sex hore, 
dato quod sit equinoctium, ita quod dies artificialis de sole 
habeat duodecim horas: ita quod a prima hora diei, in cuius 
principio creatus fuit Adam, usque ad principium alterius quarte, 
quam auctor vocat quadram, sunt sex hore, in quibus, Adam fuit in 
Paradiso; et sic per sex horas stetit in Paradiso et non plus. 
Aliqui ymaginantur, quod in principio diei factus fuit Adam; 
tertiarum hora peccavit; hora sexta, canonica supple, fuit in 
iudicio, in quo condempnatus fuit a Deo, quod expelleretur de 
Paradiso; et hora nona canonica fuit facta executio, sive iusti 
iudicii Dei, ita quod in meridie fuit expulsus de Paradiso.  Ita 
aliqui volunt ponere ordinem aperitionis [porte] Paradisi, que 
clausa fuit tali hora qua Adam fuit expulsus.  Nam dicunt, quod 
mane in principio diei ferie sexte Parasceve, omnino decreverunt 
principes sacerdotum et seniores populi mortem Christi, iuxta 
illud Matthei vicesimoseptimo capitulo: Mane autem facto, 
consilium inierunt; hora tertia fuit a Pilato sententiatus; hora 
sexta crucifixus, semper loquendo de horis canonicis; hora nona 
expiravit, et Paradisus tunc aperiebatur. 

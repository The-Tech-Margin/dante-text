	|SUMMARIUM.~  ^Iam erant oculi mei fixi.~  In isto
capitulo vicesimoprimo, auctor tractat de spiritibus
saturnalibus, scilicet qui sunt beatificati in spera Saturni.  Et
primo fingit quod Beatrix in ista stella non ridebat, sicut
solita est ridere in aliis speris; et ipsamet dixit auctori
causam quare non ridebat: quoniam si risisset, tanta fuisset
letitia in oculis Beatricis, quod auctor non potuisset in eam
intueri propter excellens sensibile.  Demum auctor dicit se esse
elevatum in speram Saturni, quam vocat cristallum, et vocatur
vocabulo illius regis, sub quo omnis malitia erat mortua.  Demum
dicit auctor, se vidisse scalas aureas cum multis gradibus; et
ille scale erant alte in tantum, quod de spera Saturni
ascendebant tantum quod ipse non poterat videre summitatem; et
per gradus illarum scalarum ascendebant et descendebant tot
angeli, qui erant quasi innumerabiles.  Iste scale denotant vitam
contemplativam.  In ista spera auctor invenit Petrum Damianum,
alio nomine Petrum Peccatorem, qui fuit monachus de Ordine Sancti
Benedicti, valentissimus doctor in Sacra Theologia: qui fuit
factus cardinalis et acceptavit; postea, videns vitam cardinalium
non esse talem qualem ipse appetebat, renunciavit cappellum, et
rediit ad abbatiam suam, quam ipse construi fecerat, que est in
diocesi Ugubina, et vocatur illa abbatia Vallis Avellane.  Quem
Petrum Damianum auctor interrogavit, quare plus ipse venit versus
auctorem ad loquendum ei, quam alii spiritus qui erant ibi: ille
respondit quod hoc ideo fecit, quia sic fuit sortitus a caritate
divina.  Audita ista responsione, tunc iterum auctor interrogavit
ipsum Petrum Damianum: Cur fuisti tu plus predestinatus ad hoc
faciendum, quam aliquis vestrum alius?  Cui respondens Petrus
Damianus, dixit: Lux divina tantum me illuminat, quod ego video
essentiam divinam; sed causam quare ego fui predestinatus ad hoc,
nedum ego, sed nec aliquis angelus de Ordine Seraphim, posset
tibi indicare; quia predestinatio est tam profunda in mente
divina, quod nulla creatura eam attingit: et hoc reportes
mortalibus, ut nemo presumat velle cognoscere predestinationem. 
Tunc auctor interrogavit istum quis esset; qui sibi indicavit, et
obloquitur de mala vita cardinalium.  Et finitis verbis suis,
omnes illi spiritus clamaverunt clamore ita magno, qui apparuit
unum tonitruum.

	|Proemio.~  ^Iam erant oculi mei reflexi ad vultum.  Gi@a
era[n] l'occhi mei refixi al volto~; istud est vicesimumprimum
capitulum huius Paradisi, in quo, finito tractatu animarum
Iovialium in capitulo precedenti, ponit auctor et tractat de
animabus saturnalibus, idest de illis que sunt beatificate in
stella, sive planeta, Saturni.  Quod dividitur in quatuor partes. 
In quarum prima auctor describit ascensum suum et Beatricis in
Saturnum, et demirat[ur] signum quod apparet, scilicet, supra,
unam scalam, et animas ibi repositas.

In secunda parte, que incipit ibi:

     Et illud quod propinquius me se retinuit;
     E quello che presso me pi@u se ritenne,

auctor inducit unum spiritum modernum contemplativum, cui movet
dubia.

In tertia parte, que incipit ibi:

     Ego video bene, dixi ego, sacra lucerna;
     Eo veggio bene, diss'io, sacra lucerna,

auctor movet, seu ponit unum dubium, quod oritur ex solutione
facte questionis.

In quarta parte, que incipit ibi:

     Inter duo lictora Italie:
     Tra dui liti de Italia,

iste spiritus manifestat se et vitam suam, defamando et
reprehendendo cardinales hodiernos, etc.

	|1-3.~  Circa primam partem auctor, continuando dicta
dicendis, inquit: Iam eram expeditus de tractatu animarum
Iovialium, quia plene dictum erat de animabus beatificatis in
planeta Iovis; ideo convertebam me ad animas que sunt in Saturno,
scilicet saturnales, et ad novam materiam.  Hoc est reflectere;
idest, ego reflectebam oculos meos contemplativos una cum
corporalibus.  Iam erant oculi mei reflexi ad vultum mee domine,
et animus meus cum ipsis, scilicet oculis, et ab omni alio
intento eram remotus, idest ab omni tractatu animarum Iovialium.

	|4-12.~  Modo excusat se auctor, si non describit
pulchritudinem excellentie Beatricis in illo transcensu, quo de
stella Iovis ascenderunt in planetam Saturni; et fingit quod
domina sua Beatrix non ridebat, et ostendit causam quare non
ridebat.  Causa est, quia Dantes non potuisset substinere, idest
intueri, tantam pulchritudinem; quia dum Beatrix ascendebat per
speras celi sursum, semper efficiebatur pulchrior et pulchrior. 
Modo, intrando in speram Saturni, adeo effecta erat pulchra, quod
si ipsa risisset, apparuisset adeo pulchra, quod auctor non
potuisset intueri in ipsam.  Nota quod ista est bona fictio. 
Vult enim hic fingere vitam contemplativam, quam habent viri
contemplativi in hac vita presenti.  Vita etenim contemplativa
est illa, que abstrahit quasi homines ex toto a rebus terrenis,
et ab omni complacentia terrenarum rerum; et fiunt homines, qui
sunt hic in carne, ex ea celibes, et vivunt in carne preter
carnem: non loquuntur, non cogitant, nisi de celestibus. 
Saturnus enim ex sua proprietate, alias potestate, habet influere
in hominibus abstinentiam, et contemplationem, et voluntatem
vivendi solitarie.  Opera autem contemplativorum non sunt clara
viventibus carnaliter, quia contemplativi loquuntur cum Deo,
sicut fecerunt Sancti Ioannes Baptista, Macharius, Antonius,
Benedictus.  Nota, quod hic ponitur una hystoria, fictio poetica,
de Semele.  Uxor Bachi, Dei vini, que vocabatur Semele, fuit una
filiarum Cadmi, primi regis Thebarum et fundatoris ipsius
civitatis Thebarum; que decepta a Iunone male consilianti sibi,
Semele petiit a Iove, suo amasio, ut uteretur cum ea modo cum
[quo] utebatur cum Iunone: quod sibi petenti Iovis concessit: quo
facto, fuit fulminata et conversa in cinerem, et hoc evenit
propter excessivum modum, etc.  Ita etiam si risisset hic, in
isto planeta, Beatrix, Dantes nullatenus potuisset substinere,
propter excellentiam pulchritudinis que apparuisset in risu
ipsius Beatricis.

	Et illa non ridebat: si ego riderem, michi incepit,
scilicet sic loqui, tu efficereris, talis supple, qualis fuit
Semele, quando de cinere fuit facta; quia pulchritudo mea per
scalas eterni palatii, idest per speras celi, plus, scilicet
semper, accenditur, sicut vidisti, quanto plus ascenditur.  Si
non temperaretur, tantum splenderem, quod tuum mortale posse,
idest tua mortalis potentia, ad suum fulgorem, esset frons, vel
ramus, quam tonitruum sconscendit, idest excutit.  Quando de
tonitruo fulgur descendi in arborem, percutiens frondes vel
ramum, ipsum excutit.

	|13-15.~  Iam manifestatur introytus auctoris cum
Beatrice in planetam Saturni per verba Beatricis, dicentis: Nos
sumus elevati ad septimum splendorem, idest in planetam Saturni,
qui sub pectore Leonis ardentis radiat nunc mixtus de suo
inferiori valore.  Nota quod in millesimo tercentesimo, de mense
martii, sole existente tunc in Ariete, Saturnus, positus in domo
Leonis, in septimo gradu Leonis, erat cum sua influentia [et]
radiabat super terram.  Influentia, sive valor, Saturni, facit
homines contemplativos et abstinentes.

	|16-18.~  Modo confortat Beatrix Dantem, ut bene videat
et figat oculos ad videndum, et ea que videt retineat bene in
memoria, ut bene retrahat et scribat et bene narret aliis
posteris.  Fige retro, idest post, oculos tuos mentem, idest
memoriam, et fac de illis, scilicet oculis, specula ad figuram,
scilicet ad scalam; que, scilicet scala, in isto speculo erit
tibi presens.

	|19-24.~  Qualis, vel quiscumque, sciret qualis erat
pastura vultus mei, idest oculorum meorum, in aspectu beato,
idest in videndo illam scalam, quando ego me transmutavi ad aliam
curam, idest ad intuendum scalam illam, idest nullus miraretur,
si subito me verti: cognosceret quantum erat michi gratum obedire
mee celesti scorte (idest conductrici, quia Beatrix conducebat
eum per celum) contra ponderando, vel contra pensando, unum cum
alio latere, idest volvendo se modo ad unum latus, modo ad aliud. 
Vult dicere allegorice, quod, quamvis illa vita contemplativa
ostendatur summa, laboriosa et nimis difficilis, tamen ipsa est
illa que imparadisat hominem, et etiam felicitat viventem in hac
vita presenti.  Ergo auctor modo vertebat se ad unum latus, quia
videtur nimis difficile relinquere civitates et castra et
consortia hominum, et ire ad silvas, et ad heremum, et ad
deserta; modo ad aliud latus, scilicet quod vita contemplativa
est optimum bonum, quies mentis, absolutio ab omnibus curis
mundi.  Hoc fecerunt multi philosophi, qui omnia contempserunt
propter speculari et propter sapientiam acquirendam.

	|25-30.~  Intra cristallum, idest planetam Saturni qui
est coloris cristallini, qui vocabulum portat, circumeundo
mundum, sui cari ducis, idest Saturni, regis Cretensis, patris
Iovis, Iunonis, Nettumpni et Plutonis, sub quo, scilicet duce,
iacuit omnis malitia mortua (quia tempore Saturni fuit etas
aurea, in qua nulla fuit malitia, nec nullum malum, seu aliquod
malum: iste Saturnus fuit iustissimus rex, dedit leges et
indidit, conservavit religionem, et fuit carus omnibus suis
subditis, et innocenter vixerunt homines sub eo: ab isto duce,
scilicet rege Saturno, vocatur ille septimus planeta Saturnus),
coloris aurei, in quo radius tralucet, idest resplendet, vidi ego
unum gradum, idest unam scalam multorum graduum, coloris aurei
(et merito, quia, sicut color auri est pulcherrimus, ita vita
activa, figurata per istam scalam, est pulcherrima et optima
vita), erectum versus sursum tantum, quod ipsum non sequebatur,
idest non attingebat, mea lux, idest oculi mei.

	|31-33.~  Vidi etiam per gradus descendere infra tot
scilicet splendores, quod ego cogitavi, quod omne lumen, quod
apparet in celo, inde esset diffusum.  Vere vita contemplativa
bene figuratur per scalam, que habet diversos gradus superiores
et inferiores; quia contemplans, modo considerat Deum, modo
angelos, modo alias creaturas, que per modum vestigii, vel
ymaginis, vel similitudinis, vel signaculi, representant Deum
creatorem.  Nam per considerationem contemplans elevatur usque ad
pedes Dei: a magnitudine etenim creature, poterit horum creator
cognosci; in libro Sapientie.  Et Apostolus: Invisibilia Dei, per
ea que facta sunt, intellecta conspiciuntur, etc.  Apparebat
auctori, quod tantum lumen esset in Saturno, quod ipse estimavit,
quod omnes angeli et spiritus, qui sunt in omnibus aliis speris,
essent hic in Saturno; et videbat istos spiritus ascendentes et
descendentes, alios euntes, non redeuntes, alios stantes.

	|34-42.~  Et depingit motum istorum spirituum per
comparationem motuum quarumdam avium nigrarum, que in Ytalia
vocantur pole, litteraliter monedule, que de nocte turmatim stant
supra ramos arborum, de mane in crepusculo diei incipiunt movere
alas, demum incipiunt volare, turmatim circumvolando.  Alique
revertuntur ad arborem, in qua pernoctaverant, alie vadunt ad
arbores propinquas, alie vadunt et revertuntur, alie
circumvolant.  Et sicut, propter naturalem morem, pole, idest
monedule, simul in principio diei moventur ad calefaciendum
frigidas alas, postea alie recedunt sine reditu, alie revolvunt
se unde se moverunt, et alie roteando, idest circumeundo, faciunt
soggiornum, idest repausationem, idest quietem aliquam habent
respectu aliarum; talis modus visum fuit michi quod ibi esset
(idest, talem modum tenuerunt illi spiritus, qui illuc venerunt,
quam cito in unum gradum convenerunt) in illo favillare, idest
per modum favillarum volare, quod michi simul venit, statim quod
in certum gradum se percussit.

	|43-45.  Et illud quod propinquius me.  E quello che pi@u
presso a me~: ista est secunda pars huius capituli, in qua auctor
introducit unum spiritum modernum valde contemplativum, cui movet
dubia.  Et primo ponit adventum eius versus ipsum auctorem,
dicens: Et illud, scilicet favillare, quod propinquius me se
retinuit, factum fuit ita clarum, quod ego dicebam, cogitando:
Ego video bene, o amor, quod tu me per signa invitas.  Quasi
dicat: Ego perpendi statim quod volebat michi loqui. 

	|46-48.~  Modo auctor vult dicere, quod a Beatrice ipse
expectabat licentiam omnia faciendi que vult facere, sive loqui,
sive tacere, sive petere, sive quodcumque aliud facere.  Et ipsa
Beatrix aliquantulum stetit dicendo nihil sibi: tandem dedit
licentiam ei auctori interrogandi illum spritum, sicut postmodum
fecit.  Sed illa, scilicet Beatrix, unde, scilicet a qua, ego
expecto, quomodo, scilicet debebam facere, et quando dicendi et
non dicendi, stat, idest tacet; unde ego contra desiderium,
scilicet meum, facio bene, idest obediendo sibi (quia sine
licentia sua nihil facerem), quod ego non interrogo, idest quod
taceo.

	|49-51.~  Ex quo ipsa, scilicet Beatrix, que videbat
tacere meum, idest taciturnitatem meam, in videre, idest in
visione.  Illius, scilicet Dei, qui totum videt, michi dixit:
Solve tuum calidum desiderium, aperi id quod tu desideras
exprimere.

	|52-60.~  Et ego incepi: Mea merces, idest meum meritum,
non me dignum facit de tuo responso; idest, propter mea merita
non reputo me dignum habere responsionem tuam; sed propter illam,
scilicet Beatricem, que dicere michi concedit, idest sed amore
Beatricis, que me licentiat quod loquar, Vita beata, idest anima,
que stas absconsa infra tuam letitiam, facias michi notam causam,
que ita prope me te posuit: idest, dic michi causam, propter quam
tu te appropinquasti tantum ad me; et dicas, scilicet etiam,
quare tacetur in ista rota, idest in isto planeta qui ut rota
movetur, dulcis symphonia, idest melodia, dulcis cantus Paradisi,
que inferius per alias, scilicet speras, sonat ita devota: quia
hic non cantatur ita devote, sicut in aliis speris.

	|61-63.~  Tu habes auditum mortalem, sicut visum,
respondit michi: quare, vel unde, hic non cantatur, idest causa
propter quam hic non cantatur, est illa et eadem, quare Beatrix
non risit.  Quia sicut risus Beatricis, propter excessum
pulchritudinis, lesisset oculos auctoris, sicut sol ledit oculos;
ita cantus illarum animarum, propter nimium excessum dulcedinis,
excessisset auditum auctoris.  Omnia hec fingit auctor ad
ostendendum celsitudinem et excellentiam vite contemplative; et
etiam quia ipse auctor fuit valde solitarius et contemplativus,
etiam ad demonstrandum excellentiam istorum spirituum qui sunt
hic: qui fuerunt devoti sui, et aliquorum istorum ipse diligenter
studuit libros, etc.

	|64-69.~  Infra per gradus scale sancte, idest sanctarum
scalarum, descendi tantum, solum ad faciendum tibi festum cum
dicere, scilicet meo, et cum luce que me ammantat, idest
circumdat vel ornat (auctor facit duas petitiones isti spiritui:
prima, quare hic non cantabatur; et que est causa, quare iste
spiritus appropinquat ad ipsum auctorem plus quam alii spiritus,
qui sunt hic.  Ad primam respondet, quod eadem de causa hic non
cantatur, qua Beatrix non risit: quia aures sue humane erant
sicut et oculi; ideo defecissent in excessu sensibilis.  Ad aliam
respondet modo, dicens, quod nec propter amorem, nec propter
aliquid aliud, ipse tantum appropinquavit plusquam alii: causa
autem quare sic venit, est quia Deus sortitur sic illos spiritus,
quod sic moveantur et sic stent, sicut moti sunt illi spiritus et
sicut steterunt: etiam si Dantes non fuisset ibi, ita ibi illi
spiritus stetissent et venissent); nec maior amor me fecit
celeriorem, scilicet promptiorem ad veniendum prope te; quia
maior, scilicet meo, et tantus, scilicet quantus est meus, hic
sursum fervet, scilicet ascendendo per paradisum, sicut
flammiggiare tibi demonstrat, vel manifestat.

	|70-72.~  Sed alta caritas, que facit nos servas,
promptas consilio, scilicet divino, quod, scilicet consilium,
mundum gubernat, sortitur nos hic, sicut tu nunc servas, idest
intueris vel vides.  Responsio stat in hoc: Propter nullam causam
specialem sic venit iste spiritus propinquus auctori, nisi quia
Deus sic sortitus est.

	|73-105.  Ego video bene, dixi eo.  Eo veggio ben,
diss'io~: hec est tertia pars huius capituli, in qua auctor
proponit unum dubium isti anime, quod oritur ex responsione data
ab ipsa anima, dicens: Ego bene video, quod libero amore
adimpletis providentiam eternam; ideo dubito he hoc.  Quare
predestinata fuisti sola ad istud officium?  Subito illud lumen
circumvolvit se circa lumen suum, ita quod fecit unum circulum,
et lumen suum sicut centrum illius circuli quem fecit; et demum
dixit: Lux divina supervenit michi, penetrando per istam,
scilicet qua sum circumdatus; quia divina lux me elevat tantum,
quod video divinam essentiam, a qua illa lux venit.  Et ex hinc
procedit gaudium, propter quod efficitur mea flamma; et visioni
mee, quantum est clara, claritatem flamme adequo.  Sed scio quod
anima que est in celo, nec aliquis angelus, posset satisfacere
petitioni tue; quia predestinatio Dei est ita arcana et profunda
in essentia divina, quod nulla creatura potest hoc videre,
scilicet predestinationem.  Et secure reporta hoc ad mundum
mortalem, ad quem scilicet rediturus es, hoc quod dico, ex hoc ut
nemo mortalis presumat querere predestinationem divinam.  Anima
humana, que hic videt satis clare, in terra videt per fumum. 
Quomodo poterit igitur anima ibi in terris videre quod hic nos
non possumus?  Tunc verba, que dicebat, sic me pupugerunt, quod
ego dimisi hanc questionem, idest non ulterius processi in ea;
sed interrogavi eam animam, que ipsa erat, et unde fuit, etc. 
Iste spiritus, qui hic loquitur, fuit spiritus Petri Damiani, qui
fuit de Ravenna, homo valde solitarius, speculativus,
contemplativus, magne litterature et eloquentie (textus sui bene
starent prope textus Tullianos certe), qui, se ut daret
contemplationi liberius, querebat loca solitaria; tandem devenit
ad unum locum in monte Appennino, unam montaneam altam.  Montes
Appennini sunt illi, qui dividunt Ytaliam per medium usque ad
confines Calabrie; in quorum sinistra est unus locus solitarius,
qui est inter Marchiam Anconitanam et Eugubium, inter Pergulam
(nomen unius castri in Marchia) et Eugubium (nomen unius
civitatis in Tuscia); et illa montanea vocatur Catria: ibi collis
est altissimus; sed ipse posuit se in una valle, et ibi
edificavit unum devotissimum monasterium, quod vocatur
monasterium Sancte Marie vallis Avellane, vel Avellini.  Et hoc
est verum quod illi montes sunt inter duo lictora Ytalie, quia
Ytalia est longa regio, sed parum lata, et est inter duo maria
situata, scilicet inter mare Mediterraneum et Adriaticum.  In
illo monasterio diu vixit ille Petrus Damianus in magna
abstinentia, ubi non comedebantur carnes unquam, sed solum cum
oleo olivarum reficiebantur monachi.  Tandem fecit unum aliud
monasterium prope Ravennam ad tria milliaria, in lictore maris
Adriatici, quod vocatur Sancta Maria in Portu, et ibi stetit diu,
et ibi faciebat se vocari Petrum Peccatorem ex humilitate. 
Tandem fuit vocatus ad cardinalatum et fuit factus cardinalis:
qui videns vitam cardinalium non esse ita honestam nec virtuosam
sicut deberet esse, sed pomposam, mundialem, reliquit cappellum,
et rediit ad Monasterium Sancte Marie vallis Avellini, et ibi
glorise finivit vitam suam.  Et quia vocabatur Petrus Damianus,
demum fecit se ex humilitate vocari Petrum Peccatorem; sed hoc
non est verum dictum, scilicet quod esset peccator, saltem ex
excellentia.  Tunc ad textum.

	Ego vido bene, dixi ego, sacra lucerna (quia iste fuit
vere lucerna ardens), quomodo liber amor in ista curia sufficit
ad sequendam providentiam eternam: idest, quod anima beata,
libero amore, et non amore servili, servit hic Deo et adimplet
voluntatem Dei.

	Sed quia tu dicis et bene, quod non venisti huc ad me,
tuo conceptu, nec propter maiorem amorem quem habes, quia hic in
aliis animabus est maior quam tuus sit, et etiam est aliis
equalis; sed ideo venisti huc, quia sic fuisti predestinata,
sicut ego possum comprehendere; propter hoc modo nascitur unum
aliud dubium in mente mea, scilicet: Quare fuisti tu sola
predestinata ad hoc faciendum?

	Sed istud est illud, quod ad cernendum michi apparet
forte, idest difficile: quare predestinata fuisti sola ad istud
officium, inter tuas consortes, idest animas sotias.

	Nec veni prius ad ultimum verbum, idest non ita cito
complevi dictum meum, quod de suo medio fecit illud lumen
centrum.  Nam ista anima primo stabat firma, postea fecit
circulum, movens se et volvens se sicut rota; et hoc fecit in
signum letitie. 

	Postea respondit amor, idest anima illa, qui erat ibi
intus, supple, et dixit: Lux divina super me apponitur,
penetrando per istam in quam ego intrando transparo (vult dicere
quod radius divinus, qui venit supra ipsum, transit per lucem,
qua erat vallatus.  Nota quod quelibet anima beata, in celo, ut
possit videri oculis corporalibus, cum ex se sit invisibilis,
circumdatur quadam luce, que ipsam involvit, sive ornat, et
visibilem reddit: tunc radius divinus, veniens super animam
beatam, transit per illam lucem qua anima est circumdata, et
elevat eam ad videndum in Deo quidquid cupit videre.  Per talem
radium supervenientem sibi, cogovit Petrus Damianus illud quod
auctor dicebat); cuius, scilicet lucis divine, virtus, cum meo
videre coniuncta, me levat supra me in tantum, quod ego video
summam essentiam, scilicet divinam, a qua ipsa, scilicet lux
adveniens, est iniuncta, idest assumpta vel extracta; et sic
quantum Deus dedit videre interius, tantum resplendeo exterius.

	Hinc venit, idest procedit, gaudium, unde ego flammeus
efficior, ex quo visioni mee, quantum est clara, claritatem
flamme parifico, idest cognitioni mee.

	Sed illa anima in celo, que plus clarificatur, illud
seraphin quod plus in Deo oculum habet fixum, petitioni tue non
satisfaceret (petitio auctoris erat, que causa fuit, quare iste
spiritus fuit predestinatus ad istud officium, ita quod petebat
scire causam predestinationis: sed talis causa non potest sciri
per aliquam creaturam, non certe: quare autem Deus predestinat
aliquam creaturam ad aliquid, hoc est ita occultum et profundum
in archano divinitatis, quod scire non potest nisi ipse Deus);
quia ita ultra ponitur in abisso, idest in profunditate, eterni
statuti, illud quod petis, quia ab omni creata |vista~, idest
creata visione, est scissum, idest remotum.

	Et ad mundum mortalem, quando redis, idest ad quem
rediturus es, istud reporta, idest istud quod dico modo, ita quod
non presumant, scilicet homines mundani, ad tantum signum, idest
ad tam occultam rem, plus movere pedes, idest deinceps querere. 
Quia illud, quod non potest videre angelus, nec anima beata, hic
in celo, quomodo poterit videre homo, immixtus rebus terrenis, et
existens in tot tenebris, sicut sunt in mundo?  Cuius hominis,
dum vivit, scientia est unus fumus, respectu scientie quam habent
anime beate in celo.

	Mens que hic lucet, idest anima que hic clare videt, in
terra fumat, idest obscure videt, sicut in fumo res videtur; unde
respicias, idest considera et nota, quomodo non potest fieri, ibi
inferius, illud quod non potest hic, scilicet in celo, quamquam
celum illam, scilicet animam, assumat.

	Sic me precinxerunt, idest pupugerunt, vel terruerunt,
verba sua, quod ego dimisi questionem, et me retraxi ad petendum
eam, scilicet animam Petri Damiani, humiliter, que ipsa fuit,
idest de nomine suo.

	|106-111.~  Intra duo lictora Ytalie.  Tra'dui liti
d'Italia~: hec est quarta pars huius capituli, in qua anima Petri
Damiani manifestat se auctori et vitam suam, reprehendendo vitam
cardinalium presentium.  Et primo dicit locum ubi edificavit
monasterium in quo diu stetit, dicens: Inter duo lictora Ytalie,
idest inter Adriaticum mare et Tirrenum, sive Tuscum, sive
Mediterraneum, surgunt, idest elevantur, saxa, idest montes, et
non multum distantia a patria tua, idest Florentia, tantum quod
tonitrua sonant magis infime (tonitrua aliquando causantur satis
prope terram, ita quod illi montes sunt ita alti versus celum,
quod tonitrua aliquando causantur magis bassa, idest in loco
magis inferiori), et faciunt unum gibbum, idest iugum, qui
vocatur Catria, de situ cui est consecratus unus heremus, idest
unum desertum, qui solet esse dispositus ad solam latriam, idest
culturam Dei, sive ad cultum divinum, idest solum ad adorandum
Deum.

	Nota quod tres sunt modi colendi: scilicet, latria,
dulia, yperdulia.  Latria est honor, qui exhibetur alicui in
recognitione[m] universalis dominii; hic honor soli Deo debetur,
iuxta illud: Regi seculorum, immortali et invisibili, soli Deo
honor et gloria, scilicet latria.  Yperdulia est honor exhibitus
rebus excellentibus; sicut Virgini Marie, Matri Iesu Christi et
Cruci.  Dulia est honor exhibitus virtuosis, sicut Sanctis, etc. 
Illi qui exhibent honorem latrie alteri quam Deo, dicuntur
ydolatre, quia adorant ydola et vana, etc.  Modo vult dicere hic
Petrus Damianus, quod monasterium, quod ipse construxit, solebat
esse solum ad latriam dispositum, non ad cultum meretricum et
malarum personarum.

	|112-117.~  Sic reincepit, idest reiteravit, tertium
sermonem (tres fuerunt hic sermones: primus fuit due petitiones;
secundus fuit dubium; tertius fuit ista petitio, que fuit ista
anima), et postea, continuando, dixit: Ibi ad servitium Dei me
feci ita firmum, quod solum cum cibis liquoris olivarum, leviter
transibam, idest sustinebam, calores et frigora, contentus in
cogitationibus contemplativis.

	|118-120.~  Reddere solebat (hic conqueritur de suo
monasterio, quod solebat esse sanctum, modo est plenum
vanitatibus) illud claustrum illis celis fertiliter (quia
solebant esse in illo monasterio monachi contemplativi et sancti,
qui morientes, ibant ad istam speram Saturni), et nunc est factum
vanum, ita quod cito convenit, idest opertet, quod relevetur. 
Quasi dicat: Oportet quod statim destruatur et ad desolationem
deveniat.

	|121-123.~  In illo loco fui ego Petrus Damianus, idest
sic vocatus; et Petrus Peccator fui in |casa~, idest in domo,
nostre Domine, scilicet Beate Marie Virginis, super lictore
Adriano; fui vocatus Petrus Peccator.

	|124-126.~  Modica vita mortalis michi remanserat, idest
modicum habebam vivere, quando fui quesitus, idest assumptus et
tractus, ad illum cappellum, scilicet cardinalatus, quod semper
de malo in peius travasatur, idest de vase in vas transportatur.

	|127-129.~  Venit Cephas, idest Sanctus Petrus, et venit
grande Vas Spiritus Sancti (idest Sanctus Paulus, de quo dictum
fuit: Est vas electionis mee), macri, idest pauperes et
discalciati, apprehendendo cibum, idest recipiendo, a quocumque
hospitio.  Per hec apparet quod prelati Ecclesie moderni
degenerant ab antiquis et sanctis; quia moderni sunt divites et
pomposi, ubi antiqui fuerunt pauperes et humiles ac sancti.

	|130-132.~  Nunc volunt hinc inde, scilicet famulos, qui
recalcient, idest circumdent eos et sotient, moderni pastores, et
qui eos ducant, tantum sunt graves, idest pingues, propter
solempnia cibaria quibus utuntur, et qui retro eos elevent,
scilicet tenendo cappam elevatam, sicut hodie fit.

	|133-135.~  Cooperiunt de mantis, idest cappis, eorum
palefrenos, idest equos solempnes, ita quod due bestie, scilicet
cardinalis et equus vel mula, vadunt sub una pelle, idest
mantello foderato de pellibus.  O patientia, scilicet Dei, que,
idest quare, tantum sustines, idest iniqua opera Cardinalium et
vitiam non bonam?

	|136-138.~  Ad istam vocem, sic dicentem scilicet, vidi
ego plures flammulas, idest animas inflammatas igne Spiritus
Sancti, de gradu in gradum, scilicet illarum scalarum, descendere
et gyrari, idest rotari, vel circumduci; et omnis gyrus, idest
circuitus, illas faciebat pulchriores.

	|139-142.~  Circa istam, scilicet animam Petri Damiani,
venerunt et quieverunt, idest firmaverunt se, et fecerunt unum
clamorem tam alti soni, idest sonitus, quod non posset hic
assimilari (idest hic in mundo nulla similitudo reperiretur,
sufficiens ad describendum illum clamorem): nec ego illum,
scilicet clamorem, intellexi; ita me vicit tonitruum, idest ille
clamor similis tonitruo.

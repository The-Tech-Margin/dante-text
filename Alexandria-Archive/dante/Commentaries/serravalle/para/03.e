	|SUMMARIUM.~  In isto tertio capitulo, quod incipit:
^Ille sol qui prius~, auctor dicit quod Beatrix, que declaraverat
sibi de macula lune, probando et improbando, fecerat ipsum
contentum, et iam volebat sibi regratiari; sed impeditus fuit ab
una nova visione, scilicet quod ipse vidit multas animas in luna,
sicut apparent nostre ymagines in aquis bene claris: de quibus
dixit Beatrix, quod erant vere substantie.  Notandum est hic
primo, quod, secundum veram philosophiam, luna effective est
frigida et frigidorum atque humidorum domina ac productiva; et
quia est frigide nature, est castitatis inductiva et
virginitatis, sicut stelle calide habent oppositam influentiam. 
Ideo poete fingunt quod Diana est nomen lune in silvis, sicut in
celo dicitur Luna, et in inferno Proserpina.  Vadit per silvas,
ferendo feras, portans arcum et pharetram et sagiptas, et
sagiptat feras, idest stimulos concupiscentie; ideo virgines
ponuntur in luna.  Notandum est hic quod non est intentio
auctoris, quod alique anime habeant locum hic in luna, vel in
aliquo aliorum planetarum, quia locus omnium beatorum est celum
empyeum.  Sed ideo fingit auctor in luna esse virgines, et in
Mercurio eloquentes et activos, quia huiusmodi spiritus et anime
multa operati sunt in suis corporibus secundum eorum influentiam;
ideo sic hic in talibus planetis apparent.  Hic invenit, scilicet
in luna, duas bonas mulieres, quarum quelibet fuit monialis
Ordinis Sancte Clare; quarum una fuit Piccarda de Florentia, alia
domina Constantia de insula Cicilie, mater Frederici secundi, qui
fuit rex Cicilie et Imperator.  Et quelibet istarum vi et per
violentiam fuit extracta de monasterio suo, et ambo fuerunt
maritate, que tamen voverant castitatem, etc., sicut continetur
in Regula Sancte Clare: sed licet fuerint vi extracte de
monasterio et maritate, steterunt cum viris suis, et quando
habuerunt idoneitatem et habilitatem redeundi ad sua monasteria,
neglexerunt; ita quod licet vi et per violentiam fuissent
extracte de monasteriis ipsarum, quando potuerunt redire, non
redierunt, et ideo eorum vota non fuerunt plena, imo in parte
vacua: tamen semper habuerunt bonum animum ad velum Sancte Clare. 
Uni istarum, scilicet Piccarde, dixit auctor: Vos, que estis in
isto celo basso, desideratis vos altiorem locum et maiorem
gloriam quam habeatis modo?  Cui illa dixit, quod non, quia omnes
anime que sunt in celo, tantum volunt quantum Deus vult illas
velle et nihil plus.  Et hoc est formale istius beatitudinis, et
istius beati esse, omnino voluntati divine voluntatem creatam
totaliter conformari.  Tunc subiunxit Piccarda de Constantia,
asserens quidquid de se dixerat, scilicet quomodo vi et violenter
fuerunt maritate.

	|Proemio.~  ^Ille sol qui prius amore.  Quel sole che
pria d'amore~: istud est tertium capitulum huius Paradisi, in quo
auctor tractat de spiritibus, qui sunt in celo lune et de
conditionibus ipsorum.  Dividitur autem istud capitulum in
quatuor partes.  In quarum prima auctor ponit qualitatem umbrarum
beatificatarum in hoc corpore lune gratia honestatis et
virginitatis.

In secunda, que incipit ibi:

     Et ego ad umbram que michi;
     E io all'ombra che parea,

auctor loquitur in speciali cum una anima moderna, nota sibi in
vita, que manifestat se sibi auctori.

In tertia, que incipit ibi:

     Unde ego ad eam;
     Onde io a lei,

auctor movet unum dubium isti spiritui cum quo locutus est, quod
nascitur ex conditione istorum spirituum.  Et ille spiritus
solvit dubium.

In quarta parte, que incipit ibi:

     Or sicut evenit quod unus cibus; 
     Or siccom'elli addivene, 

illa umbra predicta prosequitur narrationem inceptam, et
manifestat unam umbram, excellentissime dotatam virtute
honestatis.

	|1-6.~  Primo tamen auctor continuat dicta dicendis,
inquiens quod Beatrix, que astrinxerat pectus eius auctoris
calefaciendo ipsum in amore, discooperuerat sibi veritatem de
dubio prehabito, scilicet causa macule, que est in luna, probando
opinionem suam et reprobando contrariam.  Et ex quo Dantes erat
declaratus de dubio, volebat regratiari Beatrici de bona
informatione.  Iam elevaverat caput ad regratiandum; sed quia
habuit subito unam aliam visionem, detinuit ipsum a gratiarum
actione.  Hystorialiter, verum fuit quod Beatrix, filia domini
Fulchi de Portenariis, novem annorum, traxit Dantem ad sui
amorem, ut sepe dictum est: moraliter etiam, quia sacram
Theologiam, quam figurat hic per Beatricem, ipse auctor plurimum
dilexit et ipsam studuit, didicit et in ea profecit, ut apparet
in hoc opere.  Et merito auctor hic Beatricem per solem figurat,
quia sicut sol est solus lucens, idest habens lucem per se et pro
aliis illuminandis, sic sacra Theologia est sola lucens (idest
habens lucem et veritatem per se et pro aliis omnibus scientiis,
et fugat omnem heresim, ignorantiam et caliginem, et illuminat
omnem mundum, idest hominem, qui est mundus microcosmus, idest
minor mundus), et lucens inter omnes scientias seculares.

	Ille sol, qui prius amore michi calefecerat pectus, qui
[est] Beatrix, que novem annorum traxit auctorem ad amorem, [de]
pulchra, idest de veritate pulchra, michi discooperuerat (idest
ignorantiam, quam habebam de causa macule lune) probando,
scilicet opinionem suam, et reprobando contrariam, dulcem
aspectum, idest dulcem apparentem veritatem atque famam: et ego
propter confiteri ipsam Beatricem bene dixisse, correptus de meo
errore et certus de veritate declarata, meipsum, quantum fuit
michi conveniens, idest quantum potui, me ipsum volui confiteri;
elevavi caput ad proferendum, idest ad reddendum gratiarum
actiones, magis altum.

	|7-9.~  Sed visio, scilicet nova, apparuit, scilicet
michi, que retinuit, scilicet me, ad se tantum strictum, ut
illam, visionem scilicet, viderem, idest intuerer, quod de mea
confessone michi non subvenit, idest non potui perficere
confessionem meam propter istam novam previsionem que appareret.

	|10-18.~  Iam vult auctor ostendere quomodo apparuerunt
sibi umbre, que sunt in luna, per talem comparationem.  Sicut
quando homo respicit in vitro terso, claro, vel in aqua clara,
tersa et nitida, non sic alta quod fundum perdatur, idest non
videatur (quia in nimis profunda non representaretur ydolum
faciei), redeunt ad oculos nostros postille, idest ydola, sive
ymagines, nostrorum visuum, idest facierum nostrarum, debiles
ymagines; ad differentiam illarum ymaginum que reflectuntur in
speculo, que redeunt valde valide, propter plumbatum vitrum et
proter plumbum quod est a tergo speculi; sed a vitro trasparente
terso et ab aquis non nimis profundis redeunt debiles ymagines,
quia non habent plumbum vel aliud aliquid quod faciat cito
reflecti ipsos; tales apparebant hic in luna umbre, idest valde
debiles videbantur vel debiliter.

	Alia comparatio de alba fronte mulieris, ornata perlis,
idest margaritis.  Nam albedo, que est in fronte mulieris, etiam
in perlis ornantibus ipsam frontem, non causat species visibiles
multum validas, sed debiles valde, quia albedo frontis impedit
albedinem perlarum, et albedo perlarum impedit valde albedinem
frontis; ideo nulla illarum causat validas species visibiles. 
Sic etiam hic, iste anime, sive umbre, valde debiliter
apparebant; tamen videbantur prompte et voluntarie ad loquendum:
propter quod auctor, videns illas umbras modo dicto, cucurrit in
contrarium errorem errori Narcisi.

	Notandum est hic, quod una nobilis mulier de Athenis,
nominata Lenape, peperit unum filium, nomine Narcisum, qui
apparebat elegantis forme: que Lenape misit pro Thiresia, qui
erat magnus augur et magnus astrologus, quem interrogavit de
filio suo Narciso, si diu debebat vivere et quantum.  Thiresia
respondit, quod diu deberet vivere, si semetipsum non
cognosceret, et semetipsum non nosceret.  Que responsio fuit
reputata irrisoria; sed eventus rei et finis ostendit veritatem,
responsionem fore non irridendam.  Nam adultus puer cepit
delectare in canibus et venationibus, et sic multum occupabatur. 
Una dierum, tempore estivo, postquam cucurrerat post unum cervum
diu in fervore caloris, in meridie cepit sitire nimis.  Hic
iuvenis Narcisus erat pulcherimus: sitibundus nimis, venit ad
unum clarissimum fontem, propter bibere in eodem; et dum
inclinaret se versus fontem, ipse vidit semetipsum in fonte,
idest vidit ymaginem faciei sue in fonte, representantem suam
pulcherrimam faciem; et ipse putavit quod illa ymago, sive illud
ydolum, esset una pulcherrima puella: quia illa ymago
representabat faciem Narcisi, sicut erat; erat autem pulcherrima
facies eius, sicut unius pulchre puelle.  Dum Narcisus se
inclinabat ad fontem, et ymago veniebat versus eam: si Narcisus
distrahebat se a fonte, et ymago illa retro se trahebat.  Tunc
Narcisus expoliavit se; et iniecit se in fontem; et tam diu
stetit in hoc certamine, non bibens, quousque mortuus est siti. 
Quia novit se, non diu vixit, iuxta augurium Thiresie.  Ecce in
ista hystoria patet, quod non veram substantiam idest ymaginem
suam tantum, in aqua fontis, Narcisus putavit esse veram
substantiam: quia ipse credebat quod ipsa ymago esset una puella,
et non erat; et error suus fuit credere non veram rem, sive
substantiam, esse veram [rem] et substantiam.  Error Dantis hic
fuit contrarius errori Narcisi, quia Dantes, videns hic veras
substantias, putabat illas non veras esse substantias, sed esse
ymagines aliquarum personarum.  Ideo volvit se retro ad videndum
personas, quarum ymagines ipse credebat esse.  Tunc Dii
converterunt illum iuvenem mortuum, scilicet Narcisum, in florem
nominis sui, quem florem Ytalici vocant florem primi veris, qui
est comunissimus flos ubique, et est in pratis et quasi ubique. 
Narcisus est homo vanus, qui nimis gloriatur in sua pulchritudine
iuventutis, que satis cito evanescit, qui semetipsum precatur,
idest delectatur, in sua pulchritudine, credens quod umbra sua,
scilicet pulchritudo, sit vera et durabilis; tamen est res vana
et labilis ut umbra, que dissolvitur, velut glacies ad solis
radios, et convertitur in florem, scilicet in vanitatem, quia
vana est pulchritudo.

	Quales per vitra transparentia, sive tersa, sive per
aquas nitidas et tranquillas, non tamen profundas, quod fundi
sint perditi, idest non videantur, redeunt, idest reflectuntur
nostrorum visuum, idest nostrarum facierum, postille, idest
ymagines debiles, idest non multum valide, ita quod per
albefactam frontem mulieris, ornatam scilicet perlis seu
margaritis (quia albedo frontis impedit albedinem perlarum, et e
converso), non veniunt fortiter ad nostras pupillas; tales vidi
plures facies, ad loquendum, scilicet michi, promptas, ex quo ego
intra errorem contrarium cucurri illius, qui accendit amorem,
idest illius erroris, qui accendit amorem inter hominem et
fontem, scilicet Narcisi, sicut dicit Ovidius in libro
Methamorphoseos libro secundo.

	|19-21.~  Statim sicut de ipsis perpendi, scilicet
umbris, ego illas extimando, specchiatis, idest speculatis, alias
speculantibus, sembiatas, idest similes, ut viderem cuius essent,
oculos retorsi, idest retro volvi; et non vidi ibi, idest cuius
essent, et recucurri, idest reduxi, cum ipsis, scilicet oculis,
anterius retro in lumine dulcis duxisse, idest conductricis, que
subridendo ardebat in oculis sanctis.

	|22-25.~  Ne mireris, est quod subrideam ego, michi
dixit: aperias tuum puerile cotum, idest cogitatum, qui super
veritate adhuc pedes non confidit, idest adhuc non firmavit se;
sed te revolvas, sicut soles, ad votum, idest ad beneplacitum. 

	|26-27.~  Vere substantie sunt quidquid tu vides (licet
tu non credas, licet, conversus post, non videas aliquem, a quo
illa ymmago procedere potuisset), hic religate, idest in hoc loco
basso apparentes, proter defectum, idest quia non compleverunt
observare quod promiserunt, voti.

	|28-33.~  Ergo loquaris cum ipsis, et audias, et credas,
idest da fidem, quod verax lux, que ipsas acquietat, |appaga~,
idest facit contentas, vel letas, de se, non permictit eas
detorquere pedes, idest removere a se affectionem.  Quasi
dicatur: Quia sunt prope quietem suam, idest Deum, satiantem et
quietantem ipsas, ideo non possunt se avertere ab eo.

	|34-45.  Et ego ad umbram que michi.  Et io all'ombra
che~: hec est secunda pars capituli, in qua auctor loquitur cum
uno spiritu moderno noto sibi in vita.  Hic spiritus erat
spiritus unius sancte mulieris, que vocata fuit Piccarda. 
Nobilis mulier fuit, de nobili domo de Florentia, et fuit soror
carnalis domini Cursi de Donatis et Forensis.  Hec nobilis fuit
ita pulchra iuvencula, quod suo tempore non erat pulchrior in
civitate Florentie.  Fuit honestissima; et propter amorem
virginitatis conservande, dum adhuc esset valde puella furtive,
ignorantibus parentibus, et fugit et intravit monasterium Sancte
Clare, ubi fecit professionem regule Sancte Clare, ubi in
virginitate vivebat secundum Deum.  Dominus autem Cursius de
Donatis, germanus eius, hoc non tulit patienter: et quia erat
magnus in Florentia, ivit ad istud monasterium Sancte Clare, in
quo ista virgo erat, et apertis portis, vi extraxit eam de
monasterio et maritavit eam, deditque eam in uxorem uni iuveni de
domo illorum de Thosa.  Ipsa, maritata, nihilominus non removit
intentionem suam bonam, et iuravit, quantum in ea esset, quod
nunquam coniungeretur viro alicui copula carnali; et sicut
placuit Deo, statim infirmata est: et communis opinio fuit, quod
nunquam fuit coniuncta viro copula carnali, ita quod mortua est
in sancto proposito virginitatis; at tamen numquam rediit ad
monasterium in quo fecerat professionem, et potuisset redire,
cessante vi ipsam comprimente.  Ista igitur Piccarda voverat
Regulam Sancte Clare, que continet tria vota, scilicet
obedientie, paupertatis et castitatis.  Et si observavit
virginitatem, Deo coadiuvante, forte paupertatem et obedientiam
non observavit, que tria omnino promiserat observare.  Ecce quod
votum suum in parte fuit vacuum.

	Et ego ad umbram, scilicet Piccarde, que michi apparebat
magis vaga, idest avida, loquendi, direxi me, et incepi, scilicet
dicere, quasi sicut homo quem nimia voluntas smagat, idest
provocat: O bene create spiritus, idest ad bonum finem
beatitudinis, qui ad radios vite eterne dulcedinem sentis, que
nunquam, non gustata, non intelligitur, idest non cognoscitur
nisi gustata, grata michi eris si me contentaris, idest me
contentum facis, vel satisfacis michi, de nomine tuo, idest si
dixeris michi nomen tuum et de sorte vestra, idest vestrum qui
estis hic.  Unde ipsa, prompta et cum oculis ardentibus, supple
dixit: Nostra caritas non claudit portas iuste voluntati, nisi
sicut illa, scilicet divina, que vult similem sibi totam suam
curiam; idest virtus caritatis, que in mundo est bona, sed hic
est perfecta in summo gradu.  Unde notandum quod de tribus
virtutibus theologicis, duo in patria, scilicet in Paradiso,
evacuantur, scilicet fides et spes: caritas vero non evacuatur,
imo magis perficitur, et est perfecta in patria.  Non claudit
portas, idest non denegat iuste petentibus, nisi sicut divina,
que vult beatos homines sibi esse conformes iuxta possibilitatem. 
Nam omnes spiritus beati sunt caritate pleni, et exaudiunt omnes
iusta petentes.

	|46-51.~  Ego, scilicet Piccarda, fui in mundo virgo
soror, scilicet Sancte Clare, sive monacha: et si mens tua bene
respicit, non me celabit tibi esse plus |bellam~, idest esse
pulchriorem (quasi dicens: In mundo fui pulchra, sed hic sum
pulchrior); sed recognosces quod ego sum Piccarda, que, posita
hic cum aliis beatis, beata sum in spera magis tarda: idest in
luna, que movetur tardior aliis speris, quia luna est bassior
omnibus aliis orbibus; que, licet faciat cursum velocem respectu
corporum elementarium, tamen movetur valde lente respectu
corporum celestium aliorum.

	|52-57.~  Nostri affectus, qui sunt inflammati solum in
complacentia Spiritus Sancti, letitiam habent de suo ordine
informati (quasi dicens: Licet nos simus in isto infimo celo, non
credas nos non esse letos, imo sumus letissimi, contentissimi;
quia placet Deo nos hic esse, et nos sumus contentissimi de eo
quod placet Deo, idest contentamur de isto gradu beatitudinis,
quem hic habemus, quem nos [non] habemus a fortuna, cum fortuna
et casus non contingant in hoc regno); et ista sors, idest gradus
beatitudinis, que apparet infima tantum, ideo data est nobis,
quia fuerunt neglecta nostra vota et vacua, idest diminuta, in
aliquo |canto~, idest in aliqua parte, sive in aliquo angulo. 
Nota quod luna inter planetas se habet ad instar terre inter
elementa: sicut terra est grossior, obscurior et gravior, inter
elementa, ita luna inter speras est bassior, grossior et
materialior.  Vota eorum erant in parte vacua, quia, licet per
vim extracte fuerunt de monasterio, debuerunt redire, vi
cessante.

	|58-66.  Unde ego ad eam.  Ond'io a lei~: ista est tertia
pars huius capituli, in qua auctor movet questionem Piccarde,
quam questionem ipsa solvit.  Primo auctor excusat se si non
cognoscebat ipsam Piccardam, quia in aspectu istorum spirituum,
hic beatificatorum, relucet unum quid divinum, quod quasi
transmutat effigiem eorum.  Sed audita loquela ipsius Piccarde,
recognovit eam; et tunc proponit talem questionem, scilicet, si
ipsi spiritus, qui sunt hic in celo lune, desiderant altiorem
locum propter videre clarius, et vicinius Deo, prime cause,
collocari.  Primo Piccarda subrisit, demum letissime dixit, quod
non; quia virtus caritatis divine quietat caritatem et voluntatem
istorum spirituum, que facit eos velle sicut Deus vult illos
velle, et nihil amplius appetunt.  Et probat hoc sic: quia si
desiderarent habere ultra id quod vult Deus eos habere, ipsi
discordarent a velle divino; quod non potest contingere in
Paradiso; et tamen esse in caritate, est, hic in Paradiso,
necesse; imo formale esse, sive formalitas, beatitudinis est
conformitas voluntatis create cum increata.  Et sicut sunt beati
in diversis circulis superioribus et inferioribus in illo regno,
sic esse placet omnibus, sicut placet regi, qui in sua voluntate
omnes involvit; quia voluntas Dei est vera pax spirituum omnium
beatorum, et Deus est magnum mare, ad quod omne creatum tendit et
quidquid natura fecit.  Ex istis dictis clarum fuit auctori, quod
omnis locus in celo est Paradisus, licet non sint omnes spiritus
equaliter beati, quia non equaliter pluit divina gratia in
omnibus.  Unde ego ad eam, scilicet dixi: In mirabilibus
aspectibus vestris resplendet nescio quid divinum, quod est
quedam pulchritudo plusquam humana, quod vos transmutat quasi ad
pulchritudinem angelorum, a primis conceptibus, idest a primis
notitiis, quas mortales habuerunt de vobis: ideo ego, scilicet
Dantes, ad recognoscendum, scilicet vos, non fui festinus (quo
modo auctor excusat se quod non cito novit Piccardam): sed nunc
adiuvat me illud quod dicis, scilicet tu; idest verba tua
adiuvant me ad recognoscendum te et ad refigurandum; quod me
multum delectat.  Modo auctor proponit dubium ipsi Piccarde
dicens: Sed dic michi: vos qui estis hic felices, scilicet beati,
et habetis vitam eternam, desideratis vos altiorem locum, idest
esse in altiori loco, vel scampno, et maiorem beatitudinem
habere, ut plus videatis, idest clarius, et ut viciniores sitis,
scilicet Deo?

	|67-69.~  Ecce responsionem: Cum illis aliis umbris,
scilicet beatis, qui erant ibi prius, subrisit, scilicet ipsa
Piccarda, aliquantulum; inde michi respondit tantum leta, quod
ardere videbatur amoris, idest de amore, in primo igne, scilicet
Deo, qui primus ignis.  Nam Deus ignis consumens est in primo
igne, idest in Spiritu Sancto, qui est ignis, caritas, etc.  Vel
aliter sic: In primo igne, scilicet in primo celo, scilicet luna;
nam, in ascendendo, primum celum est celum lune; unde Virgilius:
De celis vos eterni ignes.  Eraclitus posuit quod omnes Dii erant
ignei.

	|70-72.~  Frater (Piccarda vocat hic Dantem fratrem),
nostram caritatem, alias nostram voluntatem, quietat, idest
satiat, virtus caritatis, que facit nos velle solum, scilicet id,
quod habemus, et de pluri non facit sitibundos; idest, de alio,
sive alia re, non datur nobis appetitum; idest, nihil plus
desideramus.

	|73-81.~  Quod probatur sic: Si desideraremus esse
superiores, idest altiores et magis beati quam simus, essent
desideria nostra discordantia a voluntate illius, scilicet Dei,
qui hic nos cernit, idest collocat sic (et sic isti non essent
beati, quia non haberent quidquid vellent, nec essent conformes
voluntati divine; quod est absurdum dicere.  Augustinus ponit
exemplum, quomodo, licet non omnes beati sint equaliter beati,
quia unus est beatior alio, tamen omnes contenti sunt.  Exemplum
de pluribus vasis, quorum unum sit plenum balsamo, aliud vino,
aliud aqua: quodlibet est plenum et contentum et plus non
recipit; tamen unum est maioris valoris quam aliud), quod videbis
non posse evenire in istis gyris, idest circulis celorum, si, pro
quia, esse in caritate est hic necesse, sicut de facto est, et si
suam naturam, scilicet beatitudinis, vel esse, respicis (esse hic
est genitivi casus); imo est formale ad istum beatum esse, tenere
se intra divinam voluntatem, idest esse sibi conforme in
voluntate, quia una efficiuntur nostre voluntates et ipse,
scilicet Deus.

	|82-84.~  Et sicut nos, scilicet spiritus hic beati,
sumus de lumine in lumen, idest de circulo in circulum, sive de
gradu in gradum, per istud regnum, omnibus regnum placet, sicut
regi, scilicet Deo, qui in sua voluntate nos involvit, idest in
suo velle.

	|85-87.~  Et sua voluntas est nostra pax; ipsa est illud
mare, idest finis (bona similitudo: quia [sicut] ad mare currunt
aque, sic ad Deum tamquam finem totum movetur, idest omnia
tendunt), ad quem totum movetur quod ipse creat et quod natura
facit.  Per creationem intelligitur anima, que creatur, quia de
nihilo fit a Deo: quod natura facit, intelligitur omne ens
naturale etc.

	|88-90.~  Clarum fuit michi tunc, idest clare novi,
sicut, idest quomodo, omne ubi, idest omnis locus, in celo, est
Paradisus; etsi gratia, scilicet Dei, idest esto quod gratia Dei,
summi boni, de uno modo, idest equaliter, ibi non pluit.  Nota
quod sicut omnes aque de mare recedunt, sive procedunt et ad mare
tendunt, ita omnia creata et generata, a Deo tanquam a causa
effectiva procedunt, et ad ipsum tamquam ad finem omnium tendunt
per instinctum naturalem, de quo dictum est superius.

	|91-96.  Or sicut evenit.  Or siccome elli addivene~: hec
est quarta pars huius capituli, in qua Piccarda prosequitur
narrationem inceptam, et manifestat unam aliam umbram, etc. 
Primo tamen dicit auctor, quod evenit sibi sicut accidit
sedentibus ad mensam.  Comesto primo ferculo rerum lissarum,
idest bullitarum in aqua, adhuc est appetitus ad aliud ferculum,
et de primo ferculo regratiantur preparanti, et de illo habent
voluntatem habendi et comedendi.  Or sicut evenit, scilicet
aliquando, quod unus cibus satiat, et de uno alio adhuc remanet
voluntas, scilicet appetitus et desiderium, et ille queritur, et
de alio, scilicet primo, regratiatur, scilicet homo; sic feci ego
cum actu et cum verbo, propter apprehendere ab ea, scilicet
Piccarda, que fuit tela, unde non traxit usque ad finem spolam
(spola est navicula cum qua texitur, in qua navicula stat filum
trame), idest volebam scire ab ea que erat sententia quam
inceperat, et non compleverat.

	|97-102.~  Modo dicit Piccarda de voto suo, quod fecerat
et non compleverat, de Regula quam intraverat; et dicit: Perfecta
vita, scilicet paupertatis voluntarie, obediente et castitatis,
et altum meritum, incelat, idest in celo stare facit, dominam,
scilicet Sanctam Claram, magis supra, idest in celo superiori,
michi, scilicet Danti, dixit, scilicet Piccarda, ad cuius normam,
idest regulam, in vestro mundo inferiori vestitur, scilicet
religiose, et velatur, scilicet velo nigro in capite; ad hoc ut
usque ad mortem vigiletur et dormiatur, idest Deo serviatur, cum
illo sponso, idest Christo, qui omne votum acceptat, quod
caritatem ad complacentiam confirmat.  Nam vita contemplativa est
perfecta; vita etiam activa est causa multorum meritorum.

	|103-105.~  A mundo, propter sequi, idest imitari, illam,
scilicet Sanctam Claram, iuvencula fugi, et in suo habitu me
clausi, et promisi viam sue secte, idest professionem feci in suo
Ordine.

	|106-108.~  Homines postmodum, plus ad malum quam ad
bonum usitati, duo scilicet, idest germani, domini Cursius et
Forensis de Donatis de Florentia, me rapuerunt, idest extra
monasterium vi traxerunt, de dulci claustro; et Deus scit qualis
mea vita postea fuit, quia nec paupertatem nec obedientiam
servavi, etsi castitatem, ut predictum est.

	|109-114.~  Et iste alius splendor, qui tibi se monstrat
a mea dextra parte, et qui accenditur de toto lumine spere
nostre, scilicet lunaris, quidquid dico de me, de se, scilicet
ipso, intellige.  Soror, scilicet monialis, fuit, et sic ei fuit
abrepta de capite umbra, idest velum nigrum, sacrarum bendarum,
idest sacrorum velorum.  Quelibet moniales cooperiunt caput suum.

	|115-117.~  Sed postquam solum ad mundum fuit revoluta
contra suam voluntatem, scilicet violenter, et contra bonam
consuetudinem, quia non est consuetudo quod moniales consecrate
et professe extrahantur de monasteriis, saltem bona, non fuit a
velo cordis unquam disciolta, idest dissoluta.

	|118-120.~  Ista est lux grandis Constanie (quia fuit
regina Cicilie, filia regis, etc., ideo grandis, idest magne),
que de secundo vento Svevie generavit tertiam, idest ultimam,
potentiam.  Nota quod ista Constantia fuit filia regis
Bonguillelmi, regis Cicilie, qui descenderat a Ruperto Guiscardo;
que, iuvencula puella, facta fuit monialis in monasterio Sancte
Clare in civitate Panormi, in insula Cicilie.  Et stetit in
monasterio ultra quadraginta annos, in sanctitate et virginitate
et optima observantia regulari.  Moriebatur, scilicet pater suus,
rex Bonguillelmus, sine herede, in tantum quod totaliter finivit
sanguis regius, nec remanserat ulla persona, nisi ista soror
Constantia.  Iterum nota quod de domo Svevie, que est nobilissima
in Alamania, fuerunt tres imperatores.  Primus fuit Fredericus;
et iste fuit appellatus Fredericus Barbarussa.  Iste genuit
filium suum, scilicet Henricum, qui etiam fuit Imperator.  Volens
Papa quod regno Cicilie, quod est proprie Ecclesie et de dote
Ecclesie, provideretur, disposuit quod iste Henricus, qui nondum
erat Imperator, esset rex Cicilie, et quod ipse acciperet in
uxorem dominam sororem Constantiam monialem de mandato suo.  Et
sic Papa scripsit et mandavit archiepiscopo Panormi, quod
extraheret ipsam de monasterio, etiam vi, si nollet voluntarie;
et sic factum est.  Iste Henricus desponsavit eam, vi extractam
de monasterio; quam cognovit, et ex antiqua quinquaginta sex
annorum genuit Fredericum secundum Barbarussa, patrem Conradi,
Entii, Octonis, legiptimorum, et Manfredi, etc.  Hic fuit maximus
hostis Ecclesie et inimicus summorum pontificum, et persecutor,
ut sepe predictum est.  Ita quod iste secundus Fredericus fuit
genitus ab ista Constantia de secundo vento, imperatore scilicet
domo Svevie, nomine Henrico, qui secundus fuit tertius Imperator
de domo Svevie, et ultimus de domo illa.  Ideo auctor dicit ipsum
ultimam potentiam, idest ultimum Imperatorem, de domo tali. 

	|121-123.~  Sic michi, scilicet Danti, loquuta est,
scilicet Piccarda; et postea incepit: Ave Maria, scilicet dicere,
cantando; et cantando evanuit, sicut per aquam cupam, idest
profundam, res gravis.

	|124-130.~  Visio mea, idest oculi mei, que tantum illam
sequuta est quantum possibile, postquam illam perdidit, volvit se
ad signum maioris desiderii; ad sciendum de duobus dubiis, que
tanguntur in capitulo sequenti; et ad Beatricem totam se
convertit visio mea: sed illa fulguravit in meo aspectu, idest
respexit me, cuius intuitus fuit michi fulgur, ita quod a
principio oculus, scilicet meus, [non] sustulit, sive sustinuit;
et hoc, scilicet quasi fulgur, me fecit, scilicet ad petendum,
scilicet aliquid, ab ea, scilicet Beatrice, magis tardum: idest,
non audebam ipsam cito interrogare, sicut voluissem.

	Nota: quare isti spiritus positi sunt in celo basso,
idest in luna?  Dicatur quod ratio est ista, quia luna per suam
influentiam producit, facit, constituit et conservat virgines;
ideo poete finxerunt, quod Diana, scilicet luna, que est trinomia
(in celo dicitur Luna, in silvis dicitur Diana, in inferno
Proserpina), vadit cum arcu et sagipta per silvas, sagiptando
feras, cum sagipitis, idest stimulis concupiscentie.  Ideo bene
collocantur in luna virgines.  Illud quasi fulgur, quod
fulgurizavit Beatrix in aspectum Dantis, fuit unus splendor
clarus, etc. 

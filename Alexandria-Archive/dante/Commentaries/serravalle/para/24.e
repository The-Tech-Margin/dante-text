	|SUMMARIUM.~  In isto vicesimoquarto capitulo, quod incipit:
^O sodalitium electum ad magnam cenam~, auctor ponit quomodo
Beatrix vocat hic Apostolos sodalitium (sodalis est sotius
commensalis) electum ad magnam cenam, quia in ultima cena Christus
dedit eis in cibum corpus suum.  Que Beatrix rogavit Apostolos, qui
erant hic, ut ipsi examinarent ipsum auctorem de fide, et quod ipsi
irrorarent eum; nam bene poterant, quia ipsi semper vivunt de 
fonte a quo venit omne bonum.  Tunc beatus Petrus dixit, se velle 
hoc facere.  Cui dixit Beatrix: Examina istum de fide, et 
cognosce si bene amat, si bene sperat et si bene credit; quia hoc 
erit ad honorem huius regni, et utile multis.  Et sic beatus 
Petrus examinavit Dantem de fide, primo interrogans eum quid est 
fides.  Cui Dantes dixit: Fides est substantia rerum sperandarum, 
argumentum non apparentium.  Et oportuit quod ipse declararet, 
quare in hac definitione fidei ponuntur hii duo termini, scilicet 
substantia et argumentum, et si ipse Dantes haberet talem fidem, 
et unde ipse acquisivit eam.  Qui dixit, quod a dictis Sacre 
Scripture, tam antique quam nove; et argumentum, quod concludit 
illam Scripturam esse perfectam, est et sunt opera facta, ad que 
natura non sufficit.  Demum Dantes dicit, se credere in unum Deum 
solum, eternum, qui movet totum celum, etc.  Ad hoc autem 
credendum inducitur per argumenta phisica et methaphisica, dicta 
Scripturarum, Psalmorum et Prophetarum, Evangeliorum, etc.  Et 
dicit se credere in tres personas, quas credit esse unam 
essentiam; et quod in Trinitate nature dicitur Sum et Sumus, ut 
Deus dicat, Sum, scilicet solus unus Deus, et Sumus, scilicet 
tres persone.  Unde beatus Petrus gratanter audivit auctorem 
respondentem ei, in tantum quod ter amplexatus est ipsum. 

	|Proemio.~  ^O sodalitie electe ad grandem cenam.  O
sodalitio eletto alla gran cena~: hoc est vicesimumquartum
capitulum huius Paradisi, in quo auctor, descripta Ecclesia
triumphante in precedenti capitulo, que sibi apparuit in octava
spera, introducit ducem substitutum huius exercitus, scilicet 
christiani, Petrum Apostolum, qui examinat ipsum auctor[em] de 
fide.  Et quatuor facit; et sic capitulum istud dividitur in 
quatuor partes.  In quarum prima auctor ponit, quomodo Beatrix 
captat benivolentiam ab istis spiritibus qui sunt hic, inter 
quos, spiritus Apostolorum multorum sunt, saltem Petri, Pauli et 
Ioannis, et etiam quarti, scilicet Iacobi. 

In secunda parte, que incipit ibi: 

     O sancta soror mea; 
     O santa sorella mia, 

auctor ponit quomodo Beatrix rogavit Sanctum Petrum, ut examinaret
Dantem de fide; et etiam quod ipse examinaretur de spe et caritate,
idest de tribus virtutibus theologicis, sicut fiet in sequentibus
capitulis. 

In tertia parte, que incipit: 

     Tunc audivi ego: Recte sentis; 
     Allora audii: Dirittamente senti, 

auctor ponit quomodo, data per ipsum diffinitione fidei, Sanctus 
Petrus vult quod ipse auctor declararet partes definitionis 
fidei, et quomodo ipse auctor bene intelligit eas. 

In quarta parte, que incipit ibi: 

     Finito hoc, alta curia; 
     Finito questo, l'alta corte, 

auctor ponit quomodo tota curia istorum spirituum laudavit Deum, 
et quomodo Sanctus Petrus approbavit dicta ipsius auctoris.  Et 
iterum interrogavit eum dicens: Ex quo bene dixisti quid est 
fides, exprimas illa que credis. 

	|1-9.~  Redeundo ad primam partem, auctor, continuans dicta
dicendis, ponit quomodo Beatrix et exorditur, [et] petit et 
confirmat.  Et primo et ante omnia, rogat Sanctum Petrum, ut 
dignetur examinare ipsum auctorem, quem ipsa conduxerat huc.  Et 
loquitur in generali toti collegio Apostolorum, qui erant hic in 
forma liliorum, dicens: O sodalitium, vel o sodalitie (sodalis 
proprie est sotius commensalis; sodalitium est sotietas 
commensalis) electe, scilicet a Christo, ad grandem cenam 
(scilicet ad esum carnis Domini Nostri Iesu Christi; nam in 
ultima cena Christus consecravit corpus suum et sanguinem sub 
speciebus panis et vini, et ipsis discipulis dedit, ut habetur 
Matthei vicesimoquinto capitulo) benedicti Agni (idest Christi, 
qui fuit agnus benedictus, innocentissimus, qui permisit se tradi 
et interfici et crucifigi pro nobis), qui, supple Agnus, vos 
cibat (idest pascit, non quidem imperfecte nec diminute, sed 
taliter quod vester appetitus semper est satur, quia ibi animus 
est contentus et nihil aliud desiderat) ita quod voluntas vestra 
semper est plena (modo, quasi adiurando, Beatrix, istos 
Apostolos, rogat eos ut temptent auctorem de sua affectione et de 
fide, etc.; et dicit); si per gratiam Dei (idest singularem sibi 
factam) iste, scilicet auctor, prelibat (idest pregustat, nam 
prelibare id est pregustare) de illo quod cadit de vestra mensa 
(mensa apostolica est doctrina, que est necessaria ad salutem, 
tam de fide, quam de spe, quam caritate, quam etiam de aliis), 
priusquam mors tempus sibi prescribat (idest antequam mors rapiat 
eum.  Nota, quod prescriptio est alicuius rei possessio per 
tempus datum a iure cum bona fine; quia possessor male fidei 
nullo tempore prescribit.  Tertio de Regulis iuris in sexto 
Bonifacii.  Quando mors interficit hominem, tunc totum tempus 
post mortem eius dicitur prescriptum; ita quod Dantes ante 
mortem, ipse vivens in carne et vadens per Paradisum, prelibavit, 
idest pregustavit, de hiis que veniunt ex doctrina Apostolorum. 
Nam auctor supervixit, postquam fecit istud opus, viginti uno 
annis: opus fiebat millesimo tercentesimo, et ipse moriebatur 
millesimo tercentesimo vicesimoprimo: ita quod non prescripserat 
adhuc tempus ipsius auctoris, idest vite eius), ponatis mentem, 
idest respiciatis, ad affectionem immensam, scilicet quam habet 
auctor, et roretis, idest irrigate, illam, scilicet affectionem 
suam, aliquantulum, saltem parum, de rore suo: vos bibitis semper 
de fonte, unde venit illud quod ipse cogitat.  Per hoc probat 
Beatrix, quod ipsi Apostoli poterant benefacere illud, quod ipsa 
ab ipsis petebat, quia vos bibitis de fonte divine gratie unde 
venit quod cogitat, idest ire et pervenire ad summam essentiam 
contemplandam. 

	|10-12.~  Sic Beatrix, scilicet locuta est.  Tunc ille
chorus illorum spirituum, facta tali petitione, ubi prius volvebat
se, firmatus [est], idest stetit.  Nam motus circularis istorum 
denotat gaudium eorum; et ideo aliquis eorum movebatur 
circulariter, velocius quam alter; sic unus est beatior alio: sed 
tunc quieverunt illi spiritus propter loqui cum auctore, sicut 
rogati erant a Beatrice.  Nota hic, quod illi spiritus stabant et 
movebantur, sicut quedam spere; erant quedam lumina rotunda in 
forma sperarum.  Et ille anime lete effecte sunt sicut spere 
supra fixos polos (poli sunt puncta linearum terminantia eas; 
sicut sunt duo poli mundi, scilicet arthicus et antharticus, qui 
sunt puncta illius axis, idest linee, super quam movetur primum 
mobile), flammeando, volute, idest converse, ad instar cometarum. 
|Flammeando~: idest scintillando.  Nota quod cometa non est 
stella: quia quelibet stella est res incorruptibilis; cometa vero 
corrumpitur cito, raro unquam durat ultra mensem vel duos ad 
plus.  Dicitur tamen ab aliquibus, quod tempore Mithridatis 
duravit sex mensibus; sed forte, si sit, non fuit semper una et 
eadem, sed fuerunt plures, una post aliam.  Nam ille vapor, unde 
fit cometa, consumitur, parumper maturatur, et est vapor 
accensus, viscosus, adustus, et fit ab influentia diversorum 
planetarum, et ideo est diversi coloris, et sic significat 
diversos effectus; nam aliquando a Marte, aliquando a Saturno: 
semper tamen cometa est signum alicuius mali, vel stragis, 
sanguinis humani, vel mortis principum, vel occupationum 
civitatum; et sicut cometa faciebat alios radios, ita faciebant 
illi spiritus scintillando ibi. 

	|13-18.~  Nota quod auctor ostendit in ista spera octava
Ecclesiam triumphantem, propter hoc quod omnium influentie
planetarum demirantur in illa, que dat omnes illas virtutes, sicut
dictum fuit in secundo capitulo huius Paradisi.  Etiam spera octava
movetur et firmatur super duobus punctis terminantibus axem, etc. 
Nota quod in horologio sunt multi circuli, et unus movetur 
velocius alio, et alter adhuc velocius, etc.; et ille qui est 
propinquior centro, movetur tanto tardius quanto est centro ipsi 
propinquior; et quanto alius est remotior a centro et propinquior 
circumferentie, tanto velocius movetur.  Ad istam similitudinem 
vel comparationem, describit auctor hic motum circularem istorum 
spirituum; et ille qui velocius movetur ille est beatior, etc. 
Nota quod celum est horologium Dei, in quo sunt diverse spere. 
Et sicut circuli in temperamento horologiorum gyrantur, idest 
revolvuntur, ita quod primus, illi qui ponit mentem, idest bene 
intuenti, scilicet qui respicit illos, quietus apparet, scilicet 
ille circulus qui est vicinior centro, et ultimus quod volet, 
scilicet ille qui est remotior a centro; sic ille carole, idest 
anime beate (carola est vas, in quo tenentur et conservantur 
pretiosa, ut annuli, lapides pretiosi: ita ille anime erant vasa 
thesauri celestis, scilicet divine gratie, differenter tamen, ut 
dictum est), differenter tripudiando, de suis divitiis, idest 
gaudiis et gradibus divine glorie, me faciebant extimare ipsas 
veloces et leves, idest beatiores et minus beatas. 

	|19-27.~  Modo introducit auctor Sanctum Petrum, in cuius
lumine vidit maiorem claritatem, quomodo velut maior ignis qui
esset ibi et felicior; qui tribus vicibus gyravit circa Beatricem
cum tam dulci cantu, quem ipse auctor nescit describere.  De illa
quam ego, scilicet carola, notavi pluris, idest maioris,
claritatis, vidi ego exire unum focum, idest ignem, ita felicem,
quod nullum ibi dimisit maioris claritie, idest delectationis (iste
fuit spiritus Sancti Petri); et tribus vicibus (idest ad honorem 
Trinitatis, vel trium virtutum theologicarum, de quibus debet 
examinari) se volvit circa Beatricem, cum uno cantu ita divo, 
quod mea fantasia illum michi non refert, idest non posset 
reminisci; ideo saltat penna, idest non describo, et illum non 
describo, quia ymago nostra ad tales plicas, nedum sermo, est 
nimis color vivus, idest non possum ymaginari, nedum scribere, 
illum tam dulcem cantum.  Et hoc ostendit per talem 
comparationem.  Quando pictor vult facere figuram, si vult facere 
bene plicas unius vestimenti, non potest facere cum colore vivo, 
idest puro; sed utitur colore mixto, et miscet multos colores, 
que mistura facit unum colorem ita vivum sicut esset purus.  Vult 
ideo dicere, quod ille cantus fuit ita profundus, quod non posset 
describi ullo modo. 

	|28-33.  O sancta soror mea.  O sancta suora mia~: hec est 
secunda pars huius capituli, in qua apparet quomodo Beatrix 
rogavit Sanctum Petrum, ut eum de fide et etiam de spe et 
caritate [interrogaret]; et bene ca[p]tat benivolentiam a 
Beatrice, vocans ipsam sororem O sancta soror mea, que me sic 
deprecaris devota (vocat eam sororem, quia ab eodem patre 
processerunt), propter tuum ardentem affectum, idest propter 
amorem tuum, ab illa pulchra spera, idest ab illa sotietate 
spirituum qui sunt in modum spere, me dissolvis.  Qui postea 
firmatus focus benedictus, idest spiritus Sancti Petri, quia non 
plus circuibat cum sotiis, ad meam dominam direxit spirum, idest 
spiramen, idest spiritum sermonis, quod loquutum est ita. 

	|34-39.~  Iam Beatrix replicat Sancto Petro, etiam loquendo
grate et captando benivolentiam, dicens: et ipsa, scilicet dixit: O
lux eterna grandis viri (idest anima Sancti Petri, que eternaliter 
luces), cui noster Dominus dimisit claves (scilicet Christus, 
quando dixit, Tibi dabo claves celorum) quas, scilicet claves, 
ipse, scilicet Christus, portavit infra, idest in mundo, ab isto 
gaudio miro, idest de celo, tenta istum, scilicet Dantem, de 
punctis levibus et gravibus, idest difficultatibus theologicis, 
sicut tibi placet, circa fidem, pro qua tu supra mare ibas, idest 
super aquas maris Galilee.  Idest, interroga eum de tribus 
virtutibus theologicis, fide spe et caritate. 

	|40-42.~  Si ipse amat bene; ecce de caritate: et bene
sperat; ecce de spe: et bene credit; ecce de fide.  Quasi dicens:
Quia tu fuisti fundamentum Ecclesie, et tenes claves celi, cuius
gaudium Christus tulit in terram, ideo tenta, proba, eum et
examina, sicut tibi placet: idest non oportet quod ego dem tibi
normam interrogandi; non est tibi occultum, eo quia visum habes
ibi, idest faciem ad illum locum, ubi omnis res depicta videtur; 
idest, omnia vides in isto speculo, idest in Deo. 

	|43-45.~  Modo assignat causam, propter quam vult quod ipse
examinet auctorem.  Primo, quia expediebat propter perfectionem: 
secundo, quia auctor bene perpendebat quod multi conarentur 
diffamare opus istud, dicentes quod est contra fidem, etc.; 
igitur fuit bonum quod hic faceret talem disgressionem et 
tractaret de fide, etiam ut relinqueret bonum exemplum, maxime 
hiis qui non capiunt sermonem poeticum et figuratum ideo ex 
invidia diffamarent tale opus.  Nam auctor fuerat Parisius in 
bona fama, et disputabat ibi de quolibet in tantum 
acceptabiliter, quod ab omnibus putabatur non habere similem in 
mundo.  Ideo, quod fides glorificetur ex ista Scriptura; et quia 
vox spiritus, Qui estis hic, exaltati estis propter fidem 
principaliter; ideo dicit textus: Sed quia istud regnum vos facit 
vivos propter veracem fidem, ad glorificandum ipsam, scilicet 
fidem, de ipsa loqui est bonum quod ad illum arrives, idest 
attingas. 

	|46-51.~  Modo ponit auctor quomodo se disponebat se, hiis
auditis.  Nota quod in scolis universitatum solempnium, sicut est
Parisius et Oxoniis et Cantabrigie, aliquando magister et doctor
theologus proponit questionem bachalaurio doctorando, non propter 
determinare tunc questionem, sed propter examinare bachalaurium 
et probare questionem; et tunc bachalaurius, audiens doctorem 
ponentem questionem, interdum armat se et providet sibi tacens, 
ut habeat vires ad respondendum argumentis faciendis in 
oppositum.  Sic faciebat hic Dantes, auditis verbis Beatricis. 
Sicut bachalaurius se armat, idest providet sibi, et non 
loquitur, quousque magister questionem proponit, propter 
approbare illam, non propter determinare; sic me armabam ego, 
idest preparabam, de omni ratione, interim quod ipsa dicebat, ut 
essem promptus, idest paratus, scilicet respondere, et haberem 
paratas rationes ad interrogata et argumenta in oppositum 
facienda ad talem questionem, idest ad talem professionem, 
scilicet ad materiam Sacre Theologie. 

	|52-54.~  Tunc Sanctus Petrus inquit: O bone christiane, tu
qui es theologus magnus, dic quid est fides? dic, bone christiane,
fac te manifestum: fides quid est?  Unde ego elevavi frontem in
illam lucem, scilicet Sancti Petri, unde spirabat istud, idest unde
veniebant verba ista. 

	|55-60.~  Postea me volvi ad Beatricem, idest recurri, et
ipsa promptas similitudines fecit michi, ut ego expanderem verba, 
idest proferrem verba, extra meum internum fontem, idest extra 
proferrem materiam de mea intentione mentali.  Idest, Beatrix me 
licentiavit, quod ego responderem examinatori meo et cum nutibus 
et signis, et precatur Deum ut det sibi gratiam benedicendi, cum 
inquit: Gratia que michi dat, quod ego confitear, idest quod ego 
exprimam quid sentio de fide, incepi ego, scilicet Dantes, loqui, 
ab alto primo polo, idest Deo, qui est primus polus altissimus, 
faciat meos conceptus bene expressos; idest, concedat michi quod 
possim bene exprimere voce omnia que mente concepi.  Nam 
aliquando sic accidit, quod aliquis mente concepit bene aliquas 
res, et tamen non scit bene exprimere voce foris. 

	|61-63.~  Et sequutus fui, scilicet in dicendo: Sicut verax
stilus nobis scripsit, o pater, scilicet Sancte Petre, tui cari
fratris, scilicet Sancti Pauli, qui misit, idest posuit, tecum
Romam in bono filo; idest stilus, sive doctrina, Sancti Pauli, qui
fuit tecum ad convertendum Romam ad Christianismum; nam uterque 
istorum, scilicet Sanctus Petrus et Paulus mortui sunt pro fide, 
et ipsi bene posuerunt Romam in bono stilo, idest in bona et 
recta via. 

	|64-66.~  Modo ponit auctor definitionem, iuxta, nedum
sententiam, sed etiam propria verba Sancti Pauli, scripta in
principio undecimi capituli Epistole ad Hebreos, ubi sic scribitur:
Fides est substantia rerum sperandarum, argumentum non apparentium,
vel [non] apparentium rerum; scilicet fides est substantia rerum 
sperandarum et argumentum illarum non apparentium; et ista 
apparet michi sua quidditas.  |Quidditas~: idest definitio.  Nam 
diffinitio quid rei, a philosophis appellatur quidditas, ut patet 
in Metaphisicis, etc.: idest ille sermo per quem bene respondetur 
ad interrogationem factam per qui, dicitur definitio quid rei, 
sive quidditas rei. 

	|67-69.~  Tunc, scilicet me sic dicente, audivi, scilicet
dici, ego: Recte sentis, si bene intelligis quare ipsa respondit,
idest quare respondenter ponitur, inter substantias, et postea
inter argumenta: idest quare isti termini, inter substantias et 
argumenta, idest substantia et argumentum, ponuntur in 
diffinitione ipsius fidei.  Lege sic: Tu recte sentis de 
diffinitione fidei, si tu bene intelligis quare, scilicet Sanctus 
Paulus, diffiniendo fidem, reposuit eam inter substantias et 
argumenta. 

	|70-75.~  Et ego prope, scilicet ista dicta Petri, scilicet
dixi: Profunde res, que michi largiuntur, idest dant, hic, scilicet
in celo, earum apparentiam, quia apparent michi hic, et illas video
oculis inferioribus, idest in mundo existentibus, sunt ita, idest 
tantum, absconse, quod esse earum est ibi, scilicet in terris, in 
sola credulitate, idest in solo credere, super qua, scilicet 
credulitate, fundatur alta spes; et ideo de substantia 
apprehendunt intensam, idest intentionem. 

	|76-78.~  Notandum est, quod in omni bona diffinitione
ponitur genus, quasi loco substantie; et differentie, quasi loco 
accidentium.  Nam diffinitio constat ex genere et differentiis. 
Modo nulli dubium est, quod substantie sustinent accidentia, 
idest quod accidens non stat sine subiecto; sed non e converso: 
ergo sic est quod fides est substantia, idest firmitudo, mira 
certitudo, rerum sperandarum; et illa certitudo non est scientia, 
quia tunc non esset fides.  Res que sunt in celo certe et 
apparentes certitudinaliter, sunt, in mundo inferiori, in sola 
credulitate, super qua fundatur alta spes rerum que non apparent, 
scilicet in mundo inferiori; ideo ponitur in diffinitione fidei 
substantia: sed hoc non oportet probare, sed solum credere 
auctoritatibus Sanctorum, Sacre Scripture, sine visione oculata; 
et ideo argumentum ponitur in diffinitione fidei.  Ideo dicitur: 
Et ab ista credulitate, idest ab isto credere, nobis convenit, 
idest nos oportet, syllogizare sine habenda alia visione; ideo 
intentionem argumenti tenet; ideo sola credulitas est essentia 
super qua fundatur spes, etc. 

	|79-81.~  Tunc audivi: Si quantumcumque acquiritur inferius
per doctrinam, esset ita in intellectu, idest ita bene
intelligeretur, non haberet ibi locum ingenium sophiste. 

	|82-84.~  Sic spiravit ab illo amore accenso, idest sic
fuit dictum; inde subiunxit, scilicet Sanctus Petrus: Satis bene
est transcursa istius monete iam liga et pondus.  Quasi diceret: 
Optime respondisti, et bene ostendisti essentiam fidei.  Omnis 
bona moneta debet esse cum liga et certo pondere et signo, et 
sine hiis moneta non esset bona; ita si diffinitio quid rei 
definite, non haberet genus et differentias et omnia requisita, 
non esset bona. 

	|85-87.~  Et quia sunt nonnulli, qui bene sciunt quid sit
fides, et sciunt bene docere alios, sed non operantur secundum
fidem, que sine operibus bonis mortua est, nec faciunt ea que
dicunt, et sunt similes gallo, qui bene cantat et male raspat; ideo
Sanctus Petrus, postquam audivit Dantem bene diffinire fidem, et 
diffinitionem bene declarare, interrogat eum, si ipsam fidem 
habet bene in bursa sua, idest in mente sua et opere, dicens: Sed 
dic michi, si tu habes illam, scilicet fidem, in tua bursa, idest 
in tua mente.  Unde ego, scilicet respondens, dixi: Ita habeo, 
ita lucidam et ita rotundam, quod in suo cuneo nihil michi in 
forsan ponitur, idest nullo modo de ipsa dubito, imo sum certus. 

	|88-96.~  Prope hoc exivit de illa luce profunda, que ibi 
splendebat: Istud carum iocale, scilicet fides, super qua omnis 
virtus fundatur, quia sub fide fundatur omnis virtus: nam sine 
fide nemo potest Deo placere (ad Hebreos undecimo); nulla virtus 
proficit sine fide.  Et subiunxit Sanctus Petrus: Unde tibi 
venit, idest unde habuisti fidem istam?  Et ego, supple dixi: 
Larga pluvia Spiritus Sancti, que est diffusa super veteribus et 
super novis coriis, idest super veteri et novo Testamento, quam 
pluviam, scilicet Sacram Scripturam, didici, sicut melius potui, 
diffusam in diversis partibus Biblie (|coriis~, idest cartis), 
e[s]t syllogismus, qui michi illam, scilicet fidem, concludit 
acute, idest fixe, ita quod respectu illius omnis demonstratio 
michi apparet obtusa.  Idest: ita perfecte credo, quod omnis res 
que demonstratur per rationem naturalem plus c[l]ara, michi 
videtur obscura, respectu firmitatis huius fidei. 

	|97-99.~  Ego audivi postea, scilicet ab illo spiritu:
Antiquam et novam propositionem, que sic tibi concludit, quare
habes tu illam pro divina loquela? idest, quomodo scis tu quod illa
Scriptura sit Scriptura Spiritus Sancti?  Idest, unde habes quod
sit doctrina Dei et non sit una fictio?  Grandis pluvia Spiritus 
Sancti est Testamentum antiquum; minor pluvia est Testamentum 
novum, quod est multo minus veteri, ut patet in Biblia. 

	|100-102.~  Et ego, scilicet, dixi: Probatio, que michi
verum dissolvit, idest discooperit, sunt opera sequuta, ad que
natura non calefecit ferrum unquam, nec percussit incudinem.  Ista
sunt opera, que natura nullo modo per se posset facere, sicut 
suscitare mortuos et illuminare cecos, etc.  Metaphora bona est, 
scilicet quod natura non calefacit ferrum, nec percutit 
incudinem, idest non operatur nec posset talia operari. 

	|103-105.~  Responsum michi fuit: Dic, quid te securat quod
illa opera essent illud idem, quod probat illud, si alius tibi non 
iuret?  Replicavit hic Sanctus Petrus, sicut cotidie fit.  Vidisti 
unquam aliquem cecum illuminari, aut mortuum suscitari, si alius 
tibi non iurat?  Idest quasi dicens: Quis affirmat tibi, nisi 
alius iuret?  Quia de natura iuramenti est facere fidem. 

	|106-108.~  Respondet auctor: Si mundus convertit se ad 
Christianismum, dixi ego, scilicet auctor, sine miraculis, hoc 
est unum et tale, quod alia non sunt centesimum, idest centesima 
pars.  Quasi dicat: Tu dicis, per me scilicet, quod totus mundus 
quasi sit conversus ad Christianismum sine aliquo miraculo; nam 
hoc est maius mirum, quod unquam fuerit, seu esse poterit, seu 
posset: omnia mira simul sumpta non equarentur solo huic.  Nota 
quod meo videre tres sunt secte principales: Hebraica, Machometi 
et Christiana.  Inquiramus, secundum scripturas earumdem, que est 
laudabilior aliis.  Numquid secta Machometi? Non certe, quia 
pexime fundata, quoniam multa turpia, inhonesta et inconvenientia 
in ipsa reperiuntur.  Evangelica nihil male, nihil turpe, nihil 
inhonestum precipit nec permictit.  Lex Machometi concedit tot 
uxores et multa delectabilia et consona sensualitati; ideo multum 
ampliata est et habet longam caudam.  De Hebrea dicemus quid? 
nam melius esset esse canem, quam esse Iudeum.  Nam Plinius, 
magnus philosophus, scribens Traiano Imperatori, qui inducebat 
eum ut prosterneret ecclesias Christianorum, respondet quod nihil 
invenit in eis nisi sanctum et bonum, et per hoc revocavit eum a 
malo proposito.  Quere que gentes in toto mundo sunt et fuerunt 
valentiores.  Certe, fuerunt Greci et Latini, in moribus, in 
armis, et in sapientia et in scientiis; et tamen in istis crevit, 
fuit et est fides christiana: sed perdita est in illis gentibus, 
que semper fuerunt viles et tristes, sicut ille de Arabia, India, 
Egipto, de quibus omnes illustres viri pagani trufantur. 
Inspiciantur Iuvenalis, Seneca, etc. 

	|109-111.~  Quia tu intrasti pauper in campum ad seminandum
bonam plantam, qui fuit iam vitis, et nunc est facta dumus.  Quasi
dicat: Tu, Petre, non violentanter, sive violenter, vel
fraudolenter, potuisti facere illam fidem, que est fertilis vitis,
licet sit lambrusca, idest silvestris vitis, propter defectum
modernorum pastorum. 

	|112-114.  Finito hoc, alta curia.  Finito questo, l'alta
corte~: hec est quarta pars huius capituli, in qua auctor ponit,
quomodo tota curia istorum spirituum laudavit Deum, et quomodo
Sanctus Petrus approbavit dicta ipsius auctoris et responsiones. 
Finito hoc, alta curia et sancta resonuit per speras, idest sonus 
illarum sperarum auditus fuit, qui sonus dicebat: Unum Deum 
laudamus; in melodia que ibi superius laudatur. 

	|115-123.~  Et ille Baro, qui sic de ramo in ramum, idest
de passu in passum, sive de parte in partem, examinando, iam
traxerat me, scilicet in tantum, quod ultimis frondibus, idest
particulis, tangendis appropinquabamus, reiteravit, idest
reincepit: Gratia, que dominatur cum tua mente, os tibi aperuit
usque nunc, sicut aperiri conveniebat, idest oportebat, idest fecit
te cognoscere bene et loqui, ita quod approbo quidquid de foris
emersit: sed nunc convenit, idest oportet, exprimere illud quod
credis (idest magis in speciali, quia generalia non dilucidant) et
unde ad tuam credulitatem, idest ad credere tuum, hoc pervenit. 

	|124-129.~  O sancte pater, respondet auctor Sancto Petro,
et spiritus, qui vides hic id quod credidisti, scilicet quando eras
in terra, ita quod tu vicisti versus sepulchrum iuniores pedes 
(hoc non videtur fore verum, quia Ioannes, qui erat iuvenis, 
precessit Petrum; ideo dicitur in Evangelio: Et ille alius 
discipulus cucurrit citius Petro.  Dicendum, quod licet Ioannes 
prevenerit Petrum, tamen non introivit in Sepulchrum ante Petrum, 
sed e converso; vel aliter, quod Petrus affectionaliter precessit 
Ioannem; quasi dicatur: Ioannes non ivit ita cito cum pedibus, 
sicut Petrus cum affectione), incepi ego, scilicet loqui, tu vis 
quod ego manifestem formam hic prompti credere mei, idest fidei 
mee, et etiam causam illius quesisti, idest petivisti. 

	|130-138.~  Et ego respondeo, quod ego credo in Deum solum
et eternum (quia solum est unus Deus, qui est eternus), qui totum
celum movet, non motus (Exodi capitulo scribitur, Ego sum Dominus
Deus tuus qui non mutor: et Boetius, De consolatione libro tertio, 
cantu nono, Stabilisque manens, dans cuncta moveri), non motus, 
cum amore et cum desiderio; qui non habuit principium, nec finem 
habebit.  Celum movetur propter amatum et desideratum, non ex 
necessitate: idest Deus facit quod intelligentie movent propter 
amatum et desideratum, quia intelligentie moventes amant Deum et 
desiderant illi placere.  Et ad tale credere non habeo ego solum 
probationes phisicas et metaphisicas (nam tertio Phisicorum 
concluditur, Deus motor primus; et in secundo Methaphisice, Quod 
est unus, est princeps); sed dat michi hoc, idest credere, etiam 
veritas que hic pluit, scilicet Scriptura divina, per Moysen, per 
Prophetas, per Psalmos, per Evangelium, et per vos qui 
scripsistis, scilicet Epistolas canonicas, postquam ardens 
Spiritus vos fecit almos, idest stabiles, intrepidos, et scientes 
omnia, supple, que sunt de necessitate salutis; idest, postquam 
Spiritus Sanctus replevit vos. 

	|139-141.~  Et credo in tres Personas eternas, et istas
credo unam essentiam ita unam et ita trinam, quod sufferunt
coniuncte Sunt et Est: ita quod persona tertia presentis temporis
verbi substantivi, singularis numeri, verificatur de Deo, de
essentia divina; et etiam tertia persona eiusdem verbi, eiusdem
modi et temporis, pluralis numeri, verificatur de tribus personis; 
dicendo tres persone sunt, et etiam dicendo tres persone sunt 
unus Deus, et unus Deus est tres persone. 

	|142-144.~  A profunda cognitione divina, quam habeo tecum,
idest teneo, mentem michi sigillat pluries evangelica doctrina. 

	|145-147.~  Istud est principium, ista est favilla que
dilatatur, idest crescit, in flammam post vivacem, et, sicut stella
in celo, in me scintillat. 

	|148-154.~  Modo per comparationem talem declarat auctor,
quid fecit Sanctus Petrus, hiis auditis.  Sicut dominus, qui
auscultat id quod sibi placet, deinde amplectitur servum,
gratulando propter novum, supple dictum ab ipso servo, statim quod
ipse tacet; sic, benedicendo michi cantando, tribus vicibus cinxit
me, statim quod tacui, apostolicum lumen, Sancti Petri, ad cuius
mandatum ego dixeram: ita in dicere, idest in dicendo, sibi placui.

	|SUMMARIUM.~  In isto sexto capitulo, quod incipit:
^Postquam Constantinus aquilam~, auctor ponit quomodo imperator
Iustinianus manifestat se et tempus quo fuit imperator, dicens
quod ipse Iustinianus signum aquile revolvit versus orientem,
eundo Constantinopolim, data dote Ecclesie; quod signum aquile
Eneas, qui accepit in uxorem Lavinam filiam regis Latini, portavit
de oriente in occidentem quando venit Romam.  Et dicit: Cesar fui
et sum Iustinianus, qui rectificavi leges.  Et concedit se fuisse 
hereticum; sed ab Agapito papa fuit conversus.  Demum dicit se 
velle dicere aliqua, ex quibus apparebit quantum peccant illi, 
qui opponunt se illo signo aquile, et etiam illi qui illud sibi 
appropriant indecenter.  Primi sunt Guelfi, secundi sunt 
Gebellini.  Hic ammodo, in isto capitulo, ponuntur multe et multe
hystorie, per quas habetur quod quasi innumere victorie sunt 
habite et facte sub signo aquile, quod signum est Imperii; et ex 
hoc apparet quod Deus diligit illud tale signum, scilicet aquile, 
et acceptat, ex quo permisit et voluit quod tot victorie fierent 
sub eo; quarum victoriarum aliquas habuit ipse Eneas, qui tale 
signum portavit de extremitate Europe, idest de Troya, que sita 
fuit in extremitate Europe; aliquas victorias habuerunt reges 
Silvii, idest reges Albani; aliquas habuit Romulus, primus rex 
Romanorum; aliquas habuerunt sui successores; aliquas, duces et 
consules Romanorum.  Hec omnia narrat in improperium 
Gebellinorum, qui sibi appropriant signum aquile et male vivunt 
sub illo, et etiam Guelforum, qui cum liliis et leone se opponunt 
illi signo aquile.  Iste Cesar Iustinianus dicit, quod, volens 
vacare circa leges et ipsas reducere ad volumina decentia, 
recomendavit arma suo Bellisario, cui dextera celi fuit benigna 
et favorabilis, quia semper obtinuit victoriam, prelians sub 
signo aquile; nam ipse obtinuit vigintisex victorias campales. 
Dicit etiam Iustinianus quod hec stella, scilicet Mercurii, 
ornatur talibus spiritibus, scilicet activis et eloquentibus. 
Nota quod Mercurius influit in hiis, qui sub eo nascuntur, 
eloquentiam et activitatem et sollicitudinem multam.  Demum in 
hac stella ponit auctor unum alium spiritum, valde bene activum, 
scilicet spiritum Romei, qui multa bona fecit comiti Berlingerio,
comiti Provintie, et pexime fuit remuneratus ab eodem.  Videantur
hystorie in Commento. 

	|Proemio.~  ^Postquam Constantinus.  Posciach@e
Constantino~: hoc est sextum capitulum huius Paradisi, in quo
spiritus Iustiniani imperatoris respondet interrogationibus, quas
sibi auctor fecit in fine capituli precedentis.  Qoud capitulum
dividitur in quatuor partes.  In quarum prima describit Iustinianus
tempus sui Imperii, suam conversionem, felicitatem et gloriam in
mundo. 

In secunda parte, que incipit ibi: 

     Or nunc ad questionem primam; 
     Or qui alla question prima, 

predictus spiritus breviter discurrit et perstringit mirabilia 
gesta et facta sub signo aquile imperialis. 

In tertia parte, que incipit ibi: 

     Ammodo potes iudicare; 
     Orami poi coniudicare, 

arguit illos qui faciunt contra predictum signum, tam Guelfos quam 
Gebellinos, et sapienter arguit et loquitur. 

In quarta parte, que incipit ibi: 

     Et intra istam presentem margaritam; 
     E dentro alla presente margherita, 

describit iste Iustinianus unam umbram modernam, que est beata in 
predicta spera Mercurii. 

	|1-9.~  Primo igitur, continuando dicta dicendis, auctor
ponit quomodo Iustinianus Imperator pandit seipsum, etc.  Notandum
est hic quod Eneas, veniens de Troya, postquam fuit destructa,
Romam veniebat cum cursu solis, qui procedit ab oriente, gyrat per 
meridiem, et vadit ad occidentem: sic veniens Eneas de Troya ad 
fauces Tyberinas, et ad terram ubi nunc est Roma, venit de 
oriente ad occidentem.  Hoc est clarum.  Et Eneas, qui accepit 
Lavinam, filiam regis Latini, portabat pro sua arma et signo 
aquilam, et sic descendens ab Enea, reges Silvii, Albani, et reges 
Romani, primi septem usi sunt tali signo, scilicet figura aquile: 
sic Cesar Imperator, primus mundi monarcha, et sic Imperatores 
Romani, usi sunt signo aquile, et sic adhuc utuntur.  Verum est 
etiam quod fuit arma et signum Iovis summi, qui in monte Ide, 
pugnans contra exercitum patris sui Saturni, videns aquilam 
circuire gentem suam, scilicet Iovis, que se posuit super 
frascha, idest uno arboris ramo magne, qui ramus erat pro tunc 
vexilli loco pro ipso Iove, sic tali signo usus fuit; [sic] 
Dardanus, filius Iovis et Electre, qui fecit primo Troyam; et sic 
omnes reges Troye usque ad Priamum, ultimum regem Troye.  Tali 
signo, ut dictum est, fuit usus Eneas, qui fuit de stirpe regis 
Priami.  Nota etiam quod civitas Constantinopolitana, quam fecit 
Constantinus, est sita in extremitate Europe, quia ibi incipit 
Europa et finit Asia.  Diu stetit ibi in Constantinopoli tale 
signum, quia diu fuit ibi Imperium Romanum.  Adhuc notandum est 
quod Constantinus, recedens a Roma, et vadens ad 
Constantinopolim, ad faciendum illam civitatem ibi, et ad 
habitandum ibi, portans secum signum aquile, volvit aquilam 
contra solis cursum; quia dum itur, sive per mare, sive per 
terram, de Roma usque Contantinopolim, [est] de occidente in 
orientem.  Et tunc itur contra cursum solis, cum cursus solis ab 
oriente in occidentem semper sit.  Tunc ad textum. 

	Postquam Constantinus, scilicet Imperator, conversus ad 
fidem Christi per Sanctum Silvestrum Papam, mundantem ipsum a 
lepra et baptizantem, aquilam vertit contra cursum celi, scilicet 
solaris, scilicet recedendo de Roma et eundo Constantinopolim, 
eundo, scilicet, de occidente in orientem, per celum [quod] 
ipsam, scilicet aquilam, sequuntum est (idest fuit sibi 
favorabile, quia celum, scilicet sua influentia, fuit favorabile 
aquile, idest portantibus ipsum signum aquile) retro antiquum, 
scilicet Eneam, filium Anchisis, qui, scilicet antiquus, Lavinam 
accepit, idest in uxorem; centum et centum, idest ducentis, annis 
et pluribus, avis Dei, idest consecrata Iovi summo, secundum 
poetas, scilicet aquila, in extremo Europe, idest in 
Constantinopoli, se retinuit, idest stetit, vel residentiam 
fecit, vicina montibus de quibus privatus exivit (idest montibus 
qui sunt ibi prope ubi erat Troya: aliqui volunt dicere, quod 
auctor intellexit de monte Ide, qui est in insula Crete, ubi 
Iupiter primitus recepit pro suo signo aquilam; sed hoc non est 
bene dictum, quia nimis longa distantia est ab insula Crete, sive 
Candie, ad Constantinopolim, sed a terra, ubi fuit Troya, usque 
ad Constantinopolim est parva distantia); et sub umbra, idest 
protectione, sacrarum pennarum gubernavit, idest rexit, mundum, 
scilicet Imperator Romanus, ibi, idest in Constantinopoli, de 
manu in manum, idest de Imperatore in Imperatorem et de tempore 
in tempus; et sic cambiando de persona in personam, super mea, 
scilicet manu, pervenit, idest ego fui factus Imperator, et 
aquila venit ad manus meas. 

	|10-12.~  Cesar fui, Imperator scilicet, et sum
Iustinianus, qui, propter velle de divino amore quem sentio, ex
legibus traxi nimium et vanum.  Vere iste Iustinianus fuit ita
gloriosus Imperator et utilis, sicut unquam habuit Ecclesia
christiana.  Duo maxima bona fecit: primum est, quod ipse cum suis
sapientibus leges reformavit, quibus pro maiori parte mundus
regitur, que primo erant tam longe, quod tota etas hominis non
sufficiebat nedum ad addiscendum, sed nec ad videndum; Iustinianus
vero cum suis sapientibus reduxit eas ad modica volumina, et ex eis
resecavit omnia inutilia.  Nota quod a Iulio Cesare usque ad 
Constantinum Imperatorem fuerunt triginta sex Imperatores, quorum 
nullus fuit Christianus nisi Philippus, quem Decius interfecit 
Verone.  A Iustiniano vero usque nunc, omnes Imperatores romani 
fuerunt Christiani.  Verum est quod Iulianus apostatavit. 
Aquila dicitur avis Dei, quia fuit, secundum poetas, consecrata 
Iovi.  Iuppiter est planeta magnus, qui dat bona auguria; est 
ille qui facit reges et dominos, et dicitur maior fortuna.  Quia 
auctor vocat hic aquilam avem Dei, multi dicunt quod ipse fuit 
perfidus Gebellinus, et non dicunt verum; imo ipse fuit de parte 
guelfa, ut satis patet in decimo capitulo Inferni.  Si bene 
notantur ea que dixit Farinate, et per ea que audivit ab eodem, 
fuit de parte Alba, propter quam fuit expulsus de Florentia. 
Verum est tamen quod illi, qui fuerunt expulsi de Florentia, qui 
primitus erant Guelfi propter partem albam, adheserunt parti 
gebelline.  Sed Dantes hoc non fecit: nedum adhesit parti
gebelline, sed nec partem albam voluit amplius sequi; sed vacavit 
studio, relinquens omnia alia, et tunc extra Florentiam composuit 
hoc opus tam solempne.  Deinde notandum est, quod, ut hic dicit 
auctor, celum fuit propitium signo aquile, ex quo cum Enea venit 
cum cursu celi ab oriente in occidentem: sed ex quo Constantinus, 
contra cursum celi, idest ab oriente in occidentem, reduxit ipsum 
signum in Constantinopolim, celum non favit sibi; quia ex tunc 
semper Imperium romanum declinavit, ubi prius semper auctum 
fuerat, et celum favebat omnibus portantibus illud sacrum signum. 
Secundum bonum, quod fecit Iustinianus, fuit, quia commisit 
Bellisario suo vicario arma; qui Bellisarius cum signo aquile 
fecit mira, quoniam primo liberavit Ytaliam a Gotis, qui 
occupaverant magnam partem Ytalie et devastabant eam et 
destruebant civitates, et maxime in provincia Terre Laboris
occupabant civitatem Neapolim: et ipse Bellisarius trucidavit 
Gothos pro magna parte; liberavit etiam Africam a Vandalis: ipse 
vicit regem Persie; et breviter, habuit vigintisex victorias
campales, sive campestres: commisit in campo vigintisex bella, 
quorum nullum perdidit: liberavit quasi totum mundum a brigis; et 
hoc fuit signum quod dextera Dei erat cum illo.  Nota etiam quod 
Iustinianus, antequam poneret manus ad leges, erat hereticus, 
quia non credebat in Christo esse nisi unam naturam, scilicet 
humanam.  Agapitus tamen Papa convertit eum, qui ostendit sibi 
quomodo in Christo sint due nature, scilicet divina et humana; 
qui audiens informationem Pape Agapiti, conversus est, et recte 
ac fideliter credidit, sicut credere tenebatur. 

	|13-18.~  Et priusquam ad operam ego essem actentus, unam
naturam, scilicet tantum humanam, in Christo esse, non plures,
credebam; et de tali fide eram contentus, et ultra non querebam:
sed benedictus Agapitus, qui fuit summus pastor, ad fidem sinceram
me direxit cum verbis suis, scilicet doctrina. 

	|19-21.~  Ego ei credidi, et id quod in sua fide erat,
video ego nunc, sicut tu vides omnem contradictionem falsam et
veram, idest omnis contradictionis unam partem esse veram et aliam
falsam. 

	|22-27.~  Statim quod cum Ecclesia movi pedes, idest quod
fui catholicus et fidelis Ecclesie, Deo in me pro gratia placuit 
inspirare altum laborem, et totum illi, scilicet labori, me dedi; 
et meo Bellisario (est nomen proprium Bellisarius) commendavi 
arma, cui dextera celi fuit ita coniuncta, idest favorabilis, 
quod signum fuit quod ego deberem quiescere, idest desistere ab 
armis et vacare circa leges. 

	|28-33.  Or, nunc~: hec est secunda pars huius capituli, in
quo auctor respondit et redarguit tam Gebellinos quam Guelfos, qui
se opponunt et contradicunt signo aquile, faciendo bonam et longam
disgressionem, ostendendo magna et mirabilia gesta et facta sub 
signo aquile.  Unde nota quod opinio auctoris fuit, sicut alibi 
dictum est in secundo capitulo Inferni, quod romanum Imperium 
fuerit ordinatum a Deo, et quod habuit Imperium romanum in sua 
voluntate acceptum.  Et ad hoc credendum movetur auctor propter 
tot victorias, quas concessit ipse Deus Romanis; quia licet 
regnum Assiriorum fuerit bene magnum, et sic regnum Persarum ac 
Medorum, ac etiam regnum Grecorum, tamen nullem fuit ita magnum 
sicut regnum Romanorum.  Regnum Romanorum obtinuit totum 
universum; non sic fuit de aliis regnis, nec tot mirabilia 
operatus est Deus in illis regnis, sicut in regno Romanorum.  Sub 
regno et in regno Romanorum Christus natus est; totum universum
stetit sub uno monarcha, sub Augusto; sub illo mundus fuit
redemptus, et Christus crucifixus; et cetera multa, et quasi 
innumerabilia.  Modo, quia omnia gesta Romanorum tam sub septem 
regibus, quam sub consulibus, quam sub Imperatoribus, facta sunt 
sub signo aquile, apparet auctori quod tali signo nemo deberet 
se opponere, ex quo Deus contulit ei tot prerogativas.  Nam omnes 
duces romani gesserunt tale signum, et sic omnes illi, a quibus 
descenderunt ipsi Romani, scilicet Albani; omnes etiam reges 
Albani, dicti Silvii, portaverunt tale signum, quorum primus 
Iulius Ascanius, filius Enee, natus in Troya de Creusa, prima 
uxore ipsius; sic postea secundus Albanorum rex, scilicet 
Silvius, etiam filius Enee, natus in Ytalia de Lavina, filia 
regis Latini; et sic omnes successores sui.  Ideo Dantes vult hic 
narrare aliqua gestorum factorum illorum sub signo aquile.  Primo 
dicit tamen [Iustinianus], quod volens respondere auctori, 
oportet quod ipse addat aliqua, per que auctor poterit videre et 
noscere, quod sine ratione fit rebellio contra tale signum, et 
[male] faciunt tam Gebellini, qui sibi tale signum appropriant, 
quam etiam Guelfi, qui se opponunt ei. 

	Or nunc ad questionem primam, scilicet quare sum in ista 
spera, intendit meum responsum; sed condictio, scilicet aquile, 
me stringit ad sequendum aliquam addictionem, idest ad dicendum 
aliqua (et certe erunt multa facta sub aquila), ad hoc ut videas 
cum quanta ratione, idest cum nulla, moventur, scilicet homines, 
contra sacrumsanctum signum, hii qui sibi illud appropriant, 
scilicet Gebellini, et qui ei se contraponunt, scilicet Guelfi. 

	|34-36.~  Vide quanta virtus ipsum, scilicet signum, fecit
dignum reverentia; et incepit ab eo tempore quod Pallas mortuus
est, ut daret sibi regnum, sicut dictum fuit aliqualiter in primo 
capitulo Inferni. 

	Quando Eneas applicuit ad fauces Tyberinas, subito fecit 
unam bastitam de lignis, et dimisit in ea filium suum Ascanium 
cum gentibus; et ipse cum una galea et aliquibus sotiis ivit per 
fluvium, et pervenit ubi modo est Roma (hec hystoria saltem in 
parte facta est in vigesimoquinto capitulo Inferni), et applicuit 
ad montem Aventinum, sub quo in antro stetit Caccus.  Super quo 
monte Aventino erat una parva civitas, cuius rex erat Evander, 
qui fuerat grecus, et venerat de Archadia, et habebat unum filium 
gigantee stature, nomine Pallantem; ad quem regem Evandrum, 
patrem Pallantes, Eneas ivit pro adiutorio.  Qui rex dedit Enee 
pro adiutorio filium suum Pallantem cum trecentis viris armatis. 
Et in uno prelio commisso inter Turnum regem Ardie et ipsum 
Eneam, ipse Pallantes, sive Pallas, interfectus fuit a Turno; et 
illud bellum fuit commissum propter acquirere regnum Romanorum. 
Modo notandum est, quod Eneas, postquam vicit Turnum et 
interfecit eum, ivit et incepit edificare civitatem Albam, que est 
adhuc, licet per paucos, habitata, prope Romam per duodecim 
milliaria: tamen vacavit plus ad edificandam civitatem Lavinii, 
que est adhuc, licet a paucis, etiam habitata, et est prope 
Romam, distans ab Albano per quatuor milliaria longobardica, sive 
ytalica.  Sed Albanum postea Ascanius edificavit complete super 
montem Albani, in qua civitate Albani steterunt reges Silvii, 
omnes discendentes ab ipso Silvio.  Ascanius regnavit, post 
mortem patris sui Enee in Albano, rex per triginta sex annos.  Et 
regnum Albanorum duravit bene per trecento annos et amplius, 
usque ad pugnam trium et trium.  Ubi notandum quod Tullus 
Hostilius, tertius rex Romanorum de primis septem, qui fuit homo 
valde bellicosus, movit guerram cum Albanis; et guerra incepta, 
venerunt ambe partes, scilicet Romana in campum et Albana, et 
erat magnus exercitus ab utraque parte.  Metius Suffulcius nomen 
proprium est.  Silvius Albanorum rex, qui erat satis placibilis 
homo, voluit loqui cum Tullo Hostilio rege Romanorum, et dixit 
illi: Omnes vos et nos descendimus a Troyanis et sumus de uno 
sanguine: ad quid volumus effundere tantum nostrum sanguinem? 
Pugnent tres de vestris Romanis, cum tribus de nostris Albanis; 
et illi qui habuerint victoriam, vincant pro omnibus, et qui 
perdiderint perdant pro omnibus.  Sermo placuit cunctis, et 
inventi sunt Rome tres germani, germani carnales, bene probi 
pugnatores, de una domo romana, qui tres dicti sunt Oratii; et 
sic alii tres de Albano, qui fuerunt appellati Curiatii; qui 
debuerunt pugnare invicem.  Et firmatis pactis inter eos, 
scilicet ambas partes, quod si Romani vincerent, Albanum 
destrueretur, et omnes eius habitatores irent Romam, si vero 
Albani vincerent, Roma destrueretur, et omnes Romani irent ad 
habitandum in Albano, deventum ad prelium trium et trium, stantibus
ambobus campis in armis.  Et in primo congressu erant interfecti
duo Romani, sed tertius remansit illesus; de Albanis fuit
interfectus unus, sed alii duo remanserunt vulnerati graviter: tunc
quasi omnes crediderunt quod victoria esset Albanorum.  Iste
Romanus cepit fugere, qui erat bene sanus; illi duo Albanenses
insequebantur istum Romanum: sed quia graviter erat vulnerati,
perdebant vires, et postquam effunderunt multum sanquinem, vix
quasi deficiebant: tunc Romanus sospes irruit super unum illorum et
interfecit eum, et sic fecit de tertio.  Uni trium Albanorum erat
desponsata soror istius Romani; que subito ivit ad plorandum
maritum, et nec plorabat fratres suos duos, mortuos.  Unde iste
Romanus victor irruit supra sororem suam, et interfecit eam,
dicens: Sic pereant omnes, qui plorant mortem hostium suorum, et
quicumque vult Romanum, lugere inimicum.  Et sic victi sunt Albani,
et de duabus civitatibus facta est una, scilicet Roma. 

	|37-39.~  Tu scis quod fecit in Alba suam moram per
trecentum annos et amplius usque ad finem, quousque tres et tres,
scilicet ad invicem, pugnaverunt pro ipso adhuc; scilicet Oratii ex
parte Romanorum, et Cur[ia]tii ex parte Albanorum, quod ex parte 
fuerunt tres preliantes. 

	|40-42.~  Et scis quod fecit, a malo Sabinarum ad dolorem
Lucretie, in septem regibus, vincendo circum gentes vicinas. 

	Hic tanguntur due hystorie, quarum prima de malo 
Sabinorum.  Pro qua intelligenda, sciendum quod est una patria 
apud Romam, quasi per triginta milliaria ytalica, pro maiori 
parte supra fluvium Tyberinum, que vocatur Sabina, in qua sunt 
oppida multa notabilia adhuc, sicut est Nazzanum, Ponzanum, 
Aspra, etc., que oppida fuerunt ante Romam diu.  Modo tempore 
primi regis Romanorum, scilicet Romuli, Romani creverunt multum, 
et aucta est civitas, et circumdata muris ad instar murorum Troye. 
Sed nec habebant uxores et mulieres, quia Romulus aggregavit sibi 
omnes quot potuit et maxime desides, exules, latrones et 
insidiatores, ex quibus replevit civitatem; et bene videbat 
Romulus quod Roma, sic existens, non poterat durare plusquam per 
unam etatem, ex quo non habebant cives romani uxores et feminas, 
unde possent procreare filios.  Tunc Rumulus misit legationem ad 
terras circumstantes, rogando ut dignarentur dare eis filias 
eorum in uxores, qui omnes spreverunt petitionem Romuli.  Quod 
videns Romulus, simulavit se infirmum.  Aliquandiu ordinavit 
fieri aliquos ludos secundum consuetudinem antiquam Romanorum, ad 
quorum inspectum et visionem, propter famam solatiorum, animati 
sunt omnes circumstantes, et maxime mulieres, que sunt avide 
solatiorum, et quasi de omnibus partibus circumstantibus venerunt 
viri et mulieres, sed de Sabina maxime.  Completis ludis, Romani 
clauserunt portas, et ceperunt omnes mulieres, maxime virgines, 
et etiam alias, et retinuerunt eas; viros autem omnes permiserunt 
abire.  Tunc vicini et circumstantes conturbati sunt de raptu 
suarum feminarum, et convenerunt invicem, et ordinaverunt movere 
guerram Romanis; et congregato magno exercitu, venerunt versus 
Romam.  Romulus, rex Romanorum, sano consilio habito inter suos, 
misit legationem ad duces exercitus inimicorum, petendo quid 
volebant a Romanis.  Illi responderunt, quod eorum feminas et 
de raptu earumdem se vindicare.  Romulus respondebat, quod de raptu
deberent parcere, quia Romanis erat necessarium habere feminas, 
et ipsis, petentibus humiliter et instanter, fuerant denegate. 
Sed non oportebat quod sanquinis pretium effunderetur: ponantur 
omnes mulieres in medio exercituum, quia etiam Romani erant 
preparati cum exercitu suo, ita quod mulieres essent libere vel 
ad redeundum Romam vel ad primas earum terras, et quod ipse 
eligerent et facerent quod placitum esset eis; quod et factum 
est.  Pro maiori parte iam erant impregnate ille que erant apte 
ad hoc; cum venerunt ad electionem, nulle, vel saltem pauce, 
volebant redire ad propria, tum quia timebant maritos que 
maritate erant, tum quia alie timebant verecundiam.  Et tunc 
pacificati sunt Romani cum Sabinensibus, et sic cum aliis
circumstantibus; sed fit mentio de Sabinensibus, quia fuerunt
plures de Sabina quam de alia parte.  Et tunc convenerunt mariti
primi earum et patres virginum, quod filii qui nascerentur, 
essent binomii, ita quod vocarentur nomine primi mariti et illius 
qui impregnaverat, vel patris, si erat virgo.  Et ex hinc evenit 
quod Romani pro maiori parte sunt binomii, ut Petrus Paulus, 
Andres Franciscus, etc.  Raptum talium mulierum appellat hic 
auctor malum Sabinarum. 

	Alia hystoris est de Lucretia.  Nam dum Tarquinius 
Superbus, septimus rex Romanorum, esset in obsidione circa Ardeam 
civitatem, que est lictore maris romani, sive in mariptima 
romana, versus orientem, distantem a Roma per trigintiquatuor 
milliaria, que erat inimica Romanorum, accidit quod, cenando duo 
filii ipsius regis Tarquinii, scilicet Aroris et Sextus, et 
Collactinus sic dictus a civitate Collactina, consanguineus 
eorum, ad invicem dixerunt, quod utile et pulchrum erat habere 
bonum ensem et uxorem bonam.  Tunc quilibet filiorum regis 
gloriatus est de sua.  Collactinus vero, qui habebat Lucretiam 
pulcherrimam mulierem, neptem Bruti, dixit: Inter omnes ego 
excedo in uxore, quia habeo pulchriorem et meliorem que sit inter 
omnes romanas; et si volumus de hoc experiri, vadamus ad domus 
nostras, et videamus quomodo inveniemus nostras uxores occupari. 
Venientes Romam duo filii Tarquinii, invenerunt suas uxores 
ludentes, solatiantes, nihil curantes de exercitu.  Demum iverunt 
Collactiam, sive ad Collactinam civitatem, et invenerunt 
Lucretiam pulcherrimam, vacantem lanificio, nentem seu filantem, 
et sepe suspirantem et dicentem: Quid iam est de marito meo? 
quid iam de exercitu romano? et talia tractantem.  Et ex hiis 
iudicatum fuit quod Lucretia excedebat.  Unde subito, subito 
Sextus Tarquinius philocaptus fuit de Lucretia, et exinde 
cogitabat quomodo posset explere libidinem suam.  Redeuntibus 
illis ad exercitum et ad campum, Sextus Tarquinius, qui iam 
conceperat amorem in Lucretia, occultus et incognitus recessit de 
exercitu et venit ad Alatiam, sive civitatem Collactinam, et 
intravit domum Lucretie; et quia erat propinquus et actinens et 
consanguineus mariti sui, recepit ipsa Lucretia ipsum honorifice. 
Tandem de nocte surgens de lecto suo, qui honestissime erat sibi 
preparatus, in nocte profunda ivit ad lectum Lucretie, portans 
gladium in manu; illa vero dormiebat.  Cui excitate suasit 
concubitum, etc.  Ipsa omnino renuente, apposuit gladium gutturi; 
que timens mortem, permisit.  Quo perpetrato stupro, ille Sextus 
Tarquinius abiit.  Lucretia vero misit pro marito suo, pro patruo 
suo, scilicet Bruto, et pro aliis suis actinentibus; et facto 
solempni prandio, ipsa, induta vestibus nuptialibus, accessit ad 
convivium, et publice narravit omnia talia gesta.  Demum se vertit 
ad maritum, dicens: Iam non sum digna tecum dormire, nec tu debes 
velle coniungi mulieri immunde et stuprate; quare omnino volo 
mori.  Omnibus, tam marito, quam patruo, quam omnibus aliis, 
iudicantibus ipsam innocentem, ipsa arripuit gladium acutissimum, 
quem subtus absconsum tenebat, et subito pectus suum perferavit. 
Subito mortua est.  Propter quod scelus Romani, ordinante hoc 
Bruto patruo suo, Lucretie, expulerunt Tarquinium Superbum de 
Roma et privaverunt eum regno, quia ipsa se interfecit.  Hoc 
scelus vocatur hic malum Lucretie.  Romani, expellentes 
Tarquinium, cum signo Aquile hoc fecerunt.  Et sic Romani tunc 
omnes gentes vicinas sibi subiugarunt et finitimas. 

	|43-45.~  Scis quid ipsum fecit portatum ab egregiis
Romanis contra Brennum, contra Pirrum, contra alios principes et
collegia.  Hic tanguntur due hystorie.  Una est de Brenno.  Brennus
fuit natione anglicus, sed diu stetit in Gallia, et tante virtutis
et valoris, quod fuit factus dominus Senensis, civitatis Gallie. 
Tandem, congregato magno exercitu, intravit Ytaliam cum suo
exercitu, adunato ex Anglicis bellicosis et etiam Gallis.  Tandem
applicuit Clusium, que tunc erat bona civitas, in qua regnaverat
Porsenna, et ibi querebat iste Brennus terram, locum et spatium,
ubi cum suis posset edificare unam civitatem, et denegabatur ei. 
Iste cum exercitu suo cepit uti viribus et invadere patriam. 
Compatriote hoc scripserunt Romanis.  Tunc Romani, facto consilio, 
decreverunt mictere legationem isti Brenno, ad interrogandum, 
quare ipse petebat iura aliorum, terram et patriam.  Qui 
respondens, dixit: Omnia esse fortium virorum.  Quare Romani 
bonum exercitum miserunt cum signo aquile contra istum Brennum, 
qui veniebat omnia devastando versus Romam.  Iste Brennus scivit 
ita facere, quod ipse obsedit exercitum romanum cum suo consule, 
qui erat dux exercitus romani: quo audito, Romani miserunt ad 
oraculum et consuluerunt Deos suos quomodo possent vincere 
Brennum.  Responsum fuit eis, quod, querendo, invenirent illum 
qui comedebat super mensam ferream, intra menia Rome.  Euntes 
nuntii Senatus per totam Romam, neminem invenerunt comedentem in
mensa ferrea.  Ad ultimum iverunt Transtyberium, et invenerunt
Cincinnatum, qui arando suum parvum campum, extraxerat vomerem et
comedebat in ipso vomere, qui de mandato Senatus ductus fuit ad
Capitolium.  Ipse vero commendavit familie sue boves suos cum 
quibus arabat et aratrum, et factus fuit dictator, eique 
impositum fuit quod ipsemet [iret] contra Brennum.  Qui ivit, et 
feliciter prosperatus est, in tantum quod ipse obsedit campum 
Brenni, qui obsedebat exercitum romanum, primitus euntem cum 
duce, et debellavit Brennum cum exercitu suo, et liberavit ducem 
Romanorum et exercitum suum.  Ille dux, qui male se rexit, petiit 
veniam a Cincinnato Quintio, qui ei pepercit, sed fecit ipsum 
transire sub iugo, quod erat magnum opprobrium.  Iste stetit in 
dictatura per sexdecim dies, quousque liberavit civitatem 
romanam, que [erat] quasi victa ab isto, a Brenno.  Transactis 
sexdecim diebus, reversus est ad campum suum et aratrum suum, et 
complevit sata ipsius.  Ipse vocabatur nomine proprio Quintius, 
alio nomine vocabatur Cincinnatus a cincino, sive capillo, qui 
tunc voca[ba]tur cirrus; et a cirro, idest capillo, vocatus est 
Cincinnatus, quia ipse portabat capillos quam longos in facie et 
super faciem; et ibat sic incomptus cum capillis et inornatus, et 
inde vocatus est Cincinnatus quasi arruffatus; sive incomptus 
capillis.  Domus sua a diu vocabatur Mellia; sed locus in quo 
vicit Brennum, vocabatur Torquata: inde fuit vocatus Torquata, 
sicut Collactinus dicebatur a Collactia civitate, et sic domus 
sua vocata fuit Domus Torquata. 

	Alia hystoria est de Pirro rege Epirrotarum.  Iste non 
fuit filius Pirrus Pompei; non, imo fuit de Duratio.  Nam una 
regio in Duratio vocatur Epirra, et in illa habitabat ille 
Pirrus, qui congregato magno exercitu, fecit se regem Epirri, et 
intravit Ytaliam et venit Brunditium, et devastabat totam 
Apuliam, et maxime ubi Romani habebant colonos et habitabant. 
Romani miserunt bonum exercitum contra istum Pirrum, et fuit 
debellatus.  Romanus exercitus victor ivit cum signo aquile;
et sic multi Romani, cum multis exercitibus, cum signo aquile,
iverunt contra multos principes et contra multa collegia, et
victores extiterunt. 

	|46-48.~  Unde Torquatus et Quintius (binomius fuit, imo
trinomius, quia fuit vocatus Cincinnatus, idest arruffatus
capillis, quia a cirro, idest capillo neglecto, quia ipse
negligebat capillos, quia nunquam illos ornabat, fuit nomatus,
idest nominatus), Decii et Fabii habuerunt famam quam libenter
mirro, idest ad memoriam iugem reduco, ut non tradatur oblivioni. 
Nam sicut mirra est conservativa corporum ne cito putrescant, ideo
corpora principum mirra unguntur et condiuntur.  Ita Dantes
libenter mirrat, idest mirra, idest iugi memoria, recentat memoriam
illorum virtuosorum Romanorum. 

	Hic tanguntur due alie hystorie.  Una est de Deciis, alia 
est de Fabiis: nomina domorum Romanorum sunt.  Nota quod Decii 
fuerunt duo, quorum unus in bello latino vovit se mori propter 
salutem exercitus; nam ipse tunc erat consul cum Torquato, qui 
Torquatus non est ille, de quo iam primo dictum est, sed fuit 
bene de domo.  Iste Torquatus iudicavit ad mortem filium suum, 
quia pugnaverat contra preceptum suum, licet habuerit victoriam. 
Iste igitur Decius, sentiens [frangi] aciem suam, tunc vovit se 
pro salute exercitus: qui fecit vocari Cornelium sacerdotem, et
devovit se, idest fecit se parari, sicut mos erat, in sacrificio;
et tunc pertransivit campum, et mortuus fuit, et exercitus suus
salvatus est et obtinuit victoriam.  Filius suus etiam alia vice
fecit similiter, sicut pater, et pro salute suorum devovit se. 
Fabii fuerunt tante animositatis, quod impetrarunt gratiam a Senatu
ad eundum contra hostes; quibus iverunt obviam, et in via fecerunt
unam bastitam, in qua pugnaverunt diu, et multum impugnabant
adversarios; et erant trecenti de una domo; et licet pugnarent
viriliter, tamen tanta fuit vis adversariorum, quod erant
circumventi et omnes trucidati: tamen ipsi fuerunt magna causa
salutis civitatis Rome. 

	|49-51.~  Ipsum, scilicet signum sacrum aquile, prostravit 
arrogantiam Arabum, qui retro Hannibalem transierunt alpestres 
rupes, o Pade, de quibus laberis. 

	Nota quod Hannibal, filius Amilcar de Cartagine, venit in 
Ytaliam.  Ipse duxit secum magnum exercitum, et nedum 
Cartaginensium et Africanorum, verum etiam et Arabus.  Et licet 
Arabia multum distat a Cartagine, tamen plures Arabes venerunt 
cum Hannibale, qui transiens per alpes montium de quibus labitur, 
sive oritur, Padus, maximus fluvius Ytalie, qui est in Lombardia, 
propter frigus perdidit unum oculum.  Modo auctor volendo laudare 
signum aquile, dicit quod cum illo pugnaverunt illi Romani, qui 
expugnaverunt arrogantiam illorum Arabum, qui venerunt cum 
Hannibale, intrando Ytaliam transeunte per Alpes et rupes alpium 
montium, de quibus, o tu, Pade (apostrofando ad illum fluvium), 
laberis, idest oriris, sive fluis. 

	|52-54.~  Sub ipso, scilicet sub signo aquile, iuvenculi 
triumpharunt Scipio et Pompeius, et illi colli, sub quo tu Dantes 
natus fuisti, apparuit amarum.  Scipio, non ille Africanus, alius 
de eadem domo, in vigintiquatuor annis sue etatis missus fuit ad 
acquirendum Hispaniam, ubi erant duo alii Scipiones, et 
acquisivit ipsam, scilicet Hispaniam.  Pompeius etiam, in 
trigesimo sue etatis anno, triumphavit cum signo aquile in 
partibus orientalibus.  Sed quia Iustinianus dicit, quod istud 
signum aquile fuit amarum illi colli, sub quo natus fuit auctor? 
Notandum est: iuxta Florentiam est unus altus collis, super quo 
erat sita una civitas, que vocabatur Fiesole; et adhuc est 
aliqua habitatio, et multi habitant ibi, et ibi est episcopatus 
bene bonus, licet modo non sit murata illa civitas in circum: et 
ad illam civitatem Fiesolanam confugit Cathellina quando fugit de 
Roma.  Unde Romani miserunt exercitum contra civitatem 
Fiesolanam, et ad ultimum debellaverunt eam, et destruxerunt 
ipsam; de qua in parte fuit facta civitas florentina.  Ideo 
auctor dicit quod illud signum aquile, quod portaverunt illi 
Romani, qui expugnaverunt Fiesolem, civitatem sitam super illum 
collem, sub quo iacet civitas Florentie, amarum. 

	|55-60.  Postmodum~: iam auctor vult ostendere quomodo
celum voluit totum mundum reducere ad unum monarcham et unam 
monarchiam, scilicet quando Roma totum mundum subiugavit, prope 
tempus quo Cesar triumphavit et factus fuit monarcha.  Hanc 
reductionem attribuit celo et sue influentie, vel, et melius, Deo 
qui regit celum, quod mundus esset sub uno principe: auctor hunc 
modum serenum, idest clarum et optimum, appellat.  Euntibus 
diversis ducibus romanis ad diversas partes mundi ad acquirendum 
et subiugandum mundum Romanis, Cesar qui erat tertius consul, 
ivit ad partes Gallie, portans secum huiusmodi signum cum magno 
exercitu, et vicit totam Hispaniam, Galliam et Alamaniam.  Has 
partes describit per fluvios more poetarum.  Et primo nominat 
Varrum.  Varrum est flumen, quod dividit provinciam Provintie e 
territorio Ianuensi.  Renus est pulcherrimum flumen in Alamania. 
Ysara est flumen in Gallia, quod nascitur in montibus qui 
dividunt Alamaniam ab Ytalia, discurrit per Delphinatum, transit 
per partes ubi corpus Sancti Antonii, idest per Viennam et per 
Sabaudiam, tandem cadit in Rodanum.  Era est aliud flumen, quod 
etiam cadit in Rodanum.  Senna est flumen quod transit per 
Parisius.  Nota quod omnes partes ille quo modo vocantur 
Germania, antiquo tempore vocabantur Gallia, et omnes valles per 
quas transit Eridanus, nunc dictus Rodanus, unde ipse Eridanus, 
sive Rodanus, est plenus.  Vult dicere Iustinianus, quod omnes 
tales regiones et provincias, per quas discurrunt flumina 
predicta, Cesar subiugavit signo aquile et cum exercitu 
Romanorum. 

	Postmodum, prope tempus quo celum totum voluit reducere 
mundum ad suum modum serenum (idest quando parabatur tempus 
scilicet nativitatis Domini Nostri Iesu Christi, et imperium 
Augusti, sub quo Christus natus anno septingentesimo 
quinquagesimo secundo; quasi dicat: celi omnes paraverunt se ad 
recipiendum illum, Christum scilicet), Cesar de Roma, volens, 
ipsum, scilicet signum, tulit (nam Cesar, qui reduxit mundum ad 
unam monarchiam, scilicet ad se, fuit precursor Christi.  Quod 
celum nunquam recipit alterationem, semper movetur uniformiter: 
sed dicitur serenum, quia sic fuit dispositum celum, quod totum 
mundum regeret unus Cesar volens, idest de voluntate populi 
romani et Senatus): et id quod fecit, scilicet Cesar, cum illo 
signo a Varro fluvio usque ad Renum, Ysaram (sunt duo flumina)
vidit et Eram (aliud flumen), et vidit Sennam (alius fluvius 
est), et omnem vallem, unde Eridanus, alias Rodanus, est plenus, 
idest abundans aqua. 

	|61-63.~  Illud quod fecit, postquam ivit de Ravenna, et
saltavit Rubiconem, fuit talis volatus, quod illud non sequeretur
lingua neque penna, idest non posset dici vel scribi. 

	Auctor incipit tangere principium belli civilis, postquam 
Cesar triumphaverat in Gallia.  Forte, invidia cooperante, 
Senatus misit pro Cesare ut rediret Romam.  Ipse reversus est in 
Ytaliam et venit Ravennam, et percepit quod sibi negabatur honor 
triumphalis.  Supersedit.  Modo prope Ravennam et Arriminum est 
unus parvus fluvius, qui vocatur Rubicon, ultra quem non licebat 
Cesarem transire cum armis, ut patet in primo libro Lucani: Usque 
huc, si cives estis, est.  Post multa et multa, Cesar disposuit 
se ad transeundum Rubiconem: quod et fecit; et post huiusmodi 
transitum tot et tanta fecit, quod ipsa nec linqua dici nec penna 
possent scribi.  

	|64-66.~  Tunc Cesar adeptus fuit dominium Rome; et subito 
ivit versus Hispaniam, demum rediit versus Duratium (est una 
civitas in Albania, in fine maris Adriatici versus Austrum), 
demum percussit Farsaliam, et [aquila] fecit cum Cesare victoriam 
belli civilis et usque ad Nilum.  Nilus est fluvius Egipti, qui 
fluit per Cairum et per Alexandriam, discurrit per partes 
calidas; et ibi interfectus fuit Ptholomeus, qui interfecerat 
Pompeium.  

	|67-69.~  Et tunc Cesar transivit per partes illas, ubi
fuerat Troya, et vidit Antandrum (Antandrum est una parva insula
prope Troyam), Simeontam (est flumen quod currebat per Troyam),
unde istus signum se movit (ut dictum est in principio capituli)
vidit etiam sepulchrum Hectoris.  Inde de Egipto ivit in Libiam et
ad dominium Iube regis, et ad illas partes confugerant reliquie que
remanserant de bello civili.  Demum rediit in occidentem, ubi 
erant duo filii Pompei.  Versus Yspaniam revolvit exercitum, 
postmodum versus Duratium et Farsaliam percussit ita, quod usque 
ad Nilum calidum (est flumen in Egipto) senserunt dolorem, idest 
habitatores.  Antandrum, insulam prope Troyam, et Simeonta 
(flumen est in Troya), unde se movit, idest signum aquile, 
revidit, et ubi Hector cubat, idest sepultus est, et male pro 
Ptholomeo postea [se] excussit (dicitur quod Cesar, appulenti in 
Troyam, ostensa fuit sepultura Hectoris, ubi diu stetit Cesar 
contemplans, scilicet probitatem eius); nam Ptholomeus, fugiens a 
facie Cesaris, in Nilo submersus fuit).  

	|70-72.~  Unde descendit fulgurando, scilicet ad partes
Libie, in Barbariam, in Affricam, ad Iubam (nam illuc se reduxerunt
reliquie, que remanserunt Pompeio divicto in bello civili); inde se
volvit in nostrum occidentem, idest in Hispaniam, ubi sentiebat
Pompeianam tubam, quia ibi in Yspania erant adhuc duo filii Pompei.

	|73-75.~  Et modo Iustinianus descendit ad Imperatorem
Octavianum, qui fuit secundus baiulus huius signi, scilicet modo
imperiali.  Primus baiulus fuit Cesar; secundus fuit Octavianus,
qui baiulavit tale signum more imperiali.  Nota quod interfecto 
Cesare per coniuratos, tunc Antonius, marescalcus Cesaris, voluit 
insequi istos interfectores, scilicet Brutum et Cassium, qui 
fugerant Mutinam.  Est una civitas Lombardie, distans a Bononia 
per viginti milliaria versus occidentem.  Tunc Senatus, volens 
subvenire coniuratis, misit pro Augusto tunc iuvene, et misit eum 
versus Mutinam cum duobus consulibus et duobus exercitibus; qui 
consules ambo mortui sunt in bello commisso inter Antonium 
marescalcum et Augustum iuvenculum.  Et dato conflictu, Augustus 
remansit dux trium exercituum.  Brutus et Cassius evaserunt, et 
Antonius et Augustius fecerunt pacem.  Tamen Mutina remansit 
quasi dextructa.  Tunc Marcus Lucius rebellavit se Augusto, et 
Perusium fecit etiam rebellem.  Perusium est civitas in Tuscia. 
Quod Perusium vero Augustus obsedit, et cum extrema fame ad 
deditionem coegit.  Iste Augustus iuvenculus fecit aliud bellum 
in Gretia cum Antonio; et inde Antonius fuit in Egiptum, ubi 
Cleopatra credidit cum sua pulchritudine trahere ad amorem suum 
Augustum: quam ipse despexit; que despecta, insanivit tantum, 
quod ex ira sumpsit duos colubros, duos scilicet aspides, et 
posuit eos sibi ad mammillam, et sic mortua est subito ex veneno. 
Istud signum fuit portatum ab Octaviano usque ad lictus maris 
Rubri; cum isto posuit totum mundum in pace: ita quod tempore 
Octaviani totus mundus fuit in pace duodecim annis, tempore 
nativitatis Christi.  Nota etiam quod tempore Nume Pompilii (Numa 
nomen proprium est secundi regis Romanorum de primis septem) fuit 
factum templum Iano, in quo stabant arma bellica, et dum illud 
templum stabat apertum, erat signum belli; quando stabat clausum,
erat signum pacis.  Tempore Octaviani stetit clausam multis annis. 
De eo quod fecit cum baiulo sequenti, idest cum Octaviano, Brutus
cum Cassio in Inferno latrat (quia, ut patet, quod, postquam erant
debellati, mortui sunt miserrime, et sunt in Inferno, ut patet in
ultimo capitulo Inferni) et Mutinam, scilicet civitatem, scilicet
quam destruxit ipse Octavianus, et Perusium, quod scilicet ad
extremam famem et deditionem coegit, fecit dolentes. 

	|76-78.~  Plangit, de illo signo scilicet, adhuc tristis
Cleopatra (de qua dictum fuit in quinto capitulo Inferni), que
fugiendo ante ipsum, scilicet signum portatum per Octavianum, a
colubro mortem apprehendit subitam et atram, quia posuit aspides
sibi ad mammillas.  

	|79-81.~  Cum isto, scilicet baiulo secundo, scilicet 
Octaviano, idest signum aquile, cucurrit ad lictus rubrum; cum 
isto posuit mundum in tanta pace, quod fuit clausum Iano suum 
delubrum, idest templum. 

	|82-90.~  Modo descendit Iustinianus ad tertium baiulum
aquile, scilicet ad Tyberium, tertium imperatorem Romanorum, cuius 
Imperii decimo octavo anno Christus fuit crucifixus; que Christi 
crucifixio fuit vindicta facta de ira Dei, in quam exarsit, 
quando primi parentes peccaverunt in Paradiso terrestri.  Demum 
istud signum aquile fuit portatum a Tito, quando destruxit 
Hierusalem et facta fuit tanta cedes de Iudeis; et tunc fuit 
facta vindicta vindicte, quando scilicet fuit facta vindicta de 
morte Christi.  Demum tempore Adriani Pape, quando Longobardi 
tantum molestabant Ecclesiam et totam Ytaliam, tunc Papa misit 
pro Karolo Magno rege Frantie, qui expugnavit Longobardos et 
cepit regem eorum, scilicet Desiderium et misit eum Parisius 
captivum.  Papa Adrianus coronavit eum in Imperatorem, et ex tunc 
translatum fuit Imperium extra Ytaliam. 

	Sed quidquid, quod me loqui facit, idest signum aquile, 
fecerat prius et postmodum erat facturum per regnum mortale, 
idest huius mundi, quod ei subiacet, efficitur in apparentia 
aliquantulum obscurum, si in manu tertii Cesaris respicitur cum 
oculo claro et cum aspectu puro (idest, quasi omnia videntur 
pauca respectu eorum, que facta sunt in manibus Tyberii, si homo 
bene considerat.  Et quare dicit hoc? quia tempore Tyberii, 
tertii Imperatoris, Christus fuit crucifixus et fuit maximum 
quid); quia divina iustitia, que in me, scilicet Iustiniano, 
spirat, ei, idest signo aquile, concessit in manu, scilicet 
tertii Imperatoris, ad illud quod dico, gloriam faciendi 
vindictam de sua ira.  

	|91-93.~  Hor nunc, id respice in eo quod tibi replico;
postea cum Tito ad faciendum vindictam cucurrit de vindicta peccati
antiqui: quia Titus fecit vindictam de morte Christi, que mors
Christi fuit vindicta de peccato antiquo. 

	|94-96.~  Modo transit Iustinianus ad Karolum Magnum.  Et
quando dens Longobardus momordit Sanctam Ecclesiam, sub suis alis, 
scilicet aquile, Karolus Magnus, vincendo, illi, scilicet Ecclesie,
succurrit. 

	|97-99.~  Ammodo potes iudicare.  Omai p{u}oi iudicare~:
iam redit ad propositum auctor.  Ista est tertia pars huius
capituli, in qua auctor in persona Iustiniani reprehendit tam
Guelfos quam Gebellinos.  Et nota, quod secundum communem morem
Gebellini appropriant sibi signum aquile; Guelfi se opponunt ei et
habent leonem vel lilia: et utraque pars male facit, quia nulla
pars honorat signum, nec facit quod debet.  Verum est quod Karolus 
Cioctus, scilicet Karolus secundus, pater regis Ruberti, multum 
se opposuit, quia cepit partem guelfam exaltando illam, et
deprimendo partem gebellinam.  Et dicit quod iste Karolus deberet
mansuetius agere contra partem gebellinam, et timere Imperium, quia
ungues aquile iam depilaverunt vellus fortioris leonis quam ipse
sit; ita quod Imperium iam humiliavit et prostravit maiorem dominum
et fortiorem quam ipse sit.  Et si ipse non punitur ita cito, 
punientur filii et sui successores, quia accidebat sepe quod 
filii portaverunt penam pro peccato patrum.  Ammodo potes 
iudicare (scilicet per audita tot gesta mirabilia, [que] Deus 
concessit fieri sub isto signo aquile et pubblico) de illis 
talibus, scilicet partisanis, quos ego accusavi superius 
(scilicet qui appropriant sibi tale signum, pubblicum de iure, 
quia ad Imperium pertinet dominium) et de eorum defectibus, qui
sunt causa ominium vestrorum malorum. 

	|100-102.~  Unus, scilicet Guelfus, pubblico signo lilia
flava, idest aurea, opponit, et alter, scilicet Gebellinus,
appropriat illud parti, scilicet gebelline; ita quod est forte,
idest difficile, ad videndum, et discernendum, qui plus erret. 

	|103-108.~  Faciant Gebellini, faciant eorum artem sub illo
signo; quia male illud sequuntur semper quando iustitiam ab eo
dividunt: et nec ipsum, scilicet pubblicum signum aquile,
prosternat, idest deprimat, iste Karolus, scilicet Cioctus,
novellus, idest secundus, cum Guelfis suis, idest Florentinis et
eorum sequacibus, sed timeat de unguibus, scilicet aquile, que
altiori leoni traxerunt vellus multoties. 

	|109-111.~  Iam planxerunt filii propter culpam patris; et
non credatur quod Deus transmutet arma propter sua lilia, idest
quod perdat Deus suam potentiam ad puniendum, licet ipse habeat
lilia flava. 

	|112-117.~  Modo proprie respondet Iustinianus Danti
dicens: Ista stella Mercurius corredatur, idest ornatur, bonis
spiritibus, qui fuerunt activi, ad hoc ut honor et fama eis
succedat.  Notandum tamen quod, quando homines agunt, et bene et
bonum faciunt, si hoc faciunt propter famam mundi, non merentur
quantum mererentur si solum hoc agerent propter honorem Dei.  Ideo
dicit: Et quando desideria, scilicet agentium, sive talium
activorum, appodiantur ibi ad famam mundi, deviant, idest non ita
recte vadunt; ita quod convenit, idest oportet, quod radii veteris
amoris, scilicet Spiritus Sancti, sive sue gratie, sursum
ascendant, idest versus Deum, minus vivi, idest quod non tantum
merentur sicut si omnia fierent ad honorem Dei. 

	|118-120.~  Sed in commensuratione nostrorum gaggiorum,
idest premiorum, quia meritum, est pars nostre letitie (nam meritum
concurrit ad gloriam supernam), quia non videmus eos maiores nec 
minores; idest contemptamur, quia bene videmus quod non plus 
meruimus.  Nam licet fuerimus multum activi, tamen vacavimus 
aliquando plus ad honorem mundi quam Dei; et ideo non sumus 
altiores, et non habemus maiorem gloriam.  Quasi dicat: Nos 
contemptamur de eo quod habemus; et habemus gloriam sicut habent 
superiores nobis; quia habemus totum quod volumus, et nil nobis 
deest. 

	|121-123.~  Inde addulcescit divina iustitia in nobis
affectum, scilicet ita, quod non potest torqueri unquam ad aliquam 
nequitiam; idest non possumus desiderare aliquid nec aliter, nisi 
secundum beneplacitum Dei. 

	|124-126.~  Diverse voces faciunt dulces notas, sicut sunt
vox quinta, sexta, octava, decima, duodecima, quintadecima; sic 
diversa scampna, idest diversi gradus, in nostra vita, reddunt 
dulcem armoniam inter istas rotas, scilicet celestes. 

	|127-132.  Et intra istam presentem margaritam.  E dentro
alla presente margarita~: ista est quarta pars huius capituli, in
qua Iustinianus tractat de quodam spiritu moderno valde activo, 
scilicet Romeo, qui fuit unus peregrinus.  Notandum tamen pro 
intellectu istius littere, quod comes Raymundus Berlingerius, 
comes Provintie, habebat quatuor filias; et habebat magna debita, 
et erat obbligatus in multis magnis debitis pluribus personis; et 
ipse erat liberalissimus homo, ita quod quasi in curialitatibus 
omnia expendebat.  Omnes transeuntes ipse volebat recipere 
liberalissime.  Semel prope Tholosam, dum comes Raymundus esset 
in quadam sua terra, et ad eam appulit iste Romeus peregrinus, 
qui ivit ad hospitium, dictum fuit comiti Raymundo: Unus 
peregrinus ivit ad hospitium.  Qui dixit servis suis: Ite, et 
adducite eum ad me.  Qui, euntes, fecerunt sicut precepit illis 
dominus suus.  Iste Romeus, qui erat unus providus homo, 
consideravit mores istius comitis, et dixit ei: Domine, vos estis 
nimis liberalis, et estis nimis notabilis dominus.  Si tantummodo 
vos haberetis modum in expensis et introytibus vestris, ego 
scirem ita bene facere, si haberem ordinare facta vestra, quod in 
brevi tempre solveretis omnia debita vestra et viveretis 
honorifice et bene staretis.  Tunc comes dixit: Volo omnino quod 
tu facias illud quod dicis.  Et fecit iste comes istum Romeum 
suum procuratorem et dispensatorem omnium bonorum.  Iste Romeus 
scivit adeo bene facere, quod in brevi tempore soluta sunt omnia 
debita, et ultra hoc congregavit tot pecunias, quod ipse comes 
potuit bene maritare suas quatuor filias: et sic maritavit unam 
regi Frantie; aliam regi Anglie; aliam regi Arragonie; aliam 
dedit germano regis Frantie, scilicet Karolo duci Andagavie, qui 
fuit postmodum rex Cicilie, et fuit pater regis Karoli Ciocti, 
patris regis Ruberti: ita quod omnes quatuor filie comitis 
Raymundi, fuerunt regine ex industria Romei.  Qui Romeus, quando 
acceptavit officium procurarie, accepit talarum suum, idest 
vestem peregrinationis, et reposuit.  Istis sic dispositis, 
crevit invidia in curia comitis contra istum Romeum, et aliqui 
dicebant: Iste erat unus pauper peregrinus; modo est dives, sicut 
unus baro.  Alii dicebant: Iste est maior dominus in ista curia 
quam comes; et sic diversi diversa dicebant contra eum Romeum. 
Et ita isti invidi sciverunt facere cum comite, qui erat bonus 
homo, sed multum credulus, quod comes accersivit eum et dixit ei: 
Vide, Romee, volo quod tu reddas michi rationem administrationis 
tue.  Cui respondebat Romeus et dixit: Domine mi, ecce soluta 
sunt omnia debita vestra; maritastis filias vestras tam 
honorifice, nam quelibet illarum est regina; nulla debita sunt in 
dominio.  Et ultra hoc, dedit ipse tam bene rationem, quod ipse 
assignavit quinque et septem pro decem, idest assignavit duodecim 
pro decem.  Et ex hiis, et pro hiis, indignatus reacepit 
trabatum, idest vestem peregrinationis, et recessit.  Comes 
voluisset quod ipse adhuc stetisset: quod noluit facere; sed 
recessit et ivit vias suas.  Iste Romeus fuit bonus, activus 
valde, quod patet ex dictis, et propter suam activitatem locatus 
est in spera ista Mercurii.  Illis Provintialibus, qui ita 
murmuraverunt tantum et tantum iniuste contra Romeum, evenerunt 
multa mala, et inciderunt in multas tribulationes.  Vult dicere 
Iustinianus hic, quod iuste passi sunt illi, qui tam inique 
mormuraverunt contra Romeum.  Nam etiam Karolus, qui fuit rex 
Cicilie, abstulit a comite Raymundo quasi totum dominium propter 
dotes uxoris sue; et rex Frantie etiam male tractavit eum.  Ideo 
iuste patiuntur mala illi qui faciunt sibi dampnum, propter
benefacere alterius, idest de benefacere alterius.  Et intra istam
presentem margaritam lucet lux Rome[i], cuius opera sunt grandia et
pulchra et male gratuita, idest non bene nec iuste appretiata.  Sed
Provintiales, qui fecerunt contra eum, non riserunt, scilicet ex 
hoc; et ideo male itinerat quicumque facit sibi dampnum propter 
benefacere alterius.  Quare ego debeo michi acquirere gratis 
dampnum ex invidia de bonis operibus aliorum? 

	|133-138.~  Quatuor filias habuit, et quamlibet reginam,
Raymundus Beringerius; et hoc sibi fecit Romeus, persona humilis et
peregrina.  Et postmodum movebant illum, scilicet comitem 
Raymundum, verba biecia, idest non recta nec vera, ad petendum 
rationem, idest computum, isti iusto, scilicet Romeo, qui sibi 
assignavit septem et quinque pro decem. 

	|139-142.~  Inde, scilicet quasi indignatus, recessit
pauper et vetustus; et si mundus sciret cor quod habuit mendicando
vitam suam ad frustum, idest ostiatim, satis eum laudat et plus eum
laudaret, quia opera sua merentur multam commendationem et 
laudem.  Reddidit quinque et septem pro decem, quia ubi comes 
habebat debita, iste persolvit et acquisivit sibi multa bona, et 
sic reddidit ultra debitum decem.  Et sic est finis capituli. 

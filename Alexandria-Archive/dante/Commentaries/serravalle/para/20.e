	|SUMMARIUM.~  In isto vicesimo capitulo, quod incipit:
^Quando ille qui totum mundum illuminat~, auctor introducit istam
aquilam ad laudandum aliquos reges et dominos, qui cum iustitia
rexerunt; et inter alios laudat quinque qui contexerunt oculum
dextrum istius aquile.  Ille qui facit pupillam, fuit David rex
Israel.  Iste est sextus inter illos quinque, qui modo
nominabuntur, qui circuunt in circum istam pupillam oculi. 
Primus illorum quinque est Trayanus Imperator; secundus est
Ezechias, qui fuit rex Iuda; tertius est Constantinus Imperator;
quartus fuit rex Bonguilhelmus, rex Cicilie; quintus est Ripheus
Troyanus.  Et istis nominatis, ipsa aquila tacuit.  Tunc ex istis
dictis aquile ortum est unum difficile dubium in mente auctoris,
et dicebat in mente: Quid est hoc? quomodo Trayanus, Imperator
paganus et qui persecutus fuit nomen et ecclesiam Christi, est
hic?  Et idem de Rypheo Troyano cogitabat.  Ad solendum istud
dubium aquila dixit auctori: Ista que ego dixi, tu credis ea,
quia ego illa dico; sed non vides quomodo hoc sit.  Scias quod
regnum celorum vim patitur, non quod contra suam voluntatem
superetur, sed vincitur quia vult vinci.  Et hic declarat quomodo
isti duo reges sunt salvati.  Videatur in commento super isto
capitulo et passu {vv. 43-48; 67-72}.  Demum aquila consulit
mortalibus, ut non sint prompti ad iudicandum de predestinatione
aut predestinatis, quia etiam Beati in celo non noverunt adhuc,
etc.

	|Proemio.~  ^Quando ille qui totum mundum illuminat. 
Quando colui che tutto lo mundo illumina~: istud est vicesimum
capitulum istius Paradisi, in quo auctor introducit signum
Aquile, quod recenset aliquos reges et dominos iustos, idest qui
vixerunt cum recta iustitia in suis dominiis, sicut in capitulo
precedenti recensuit reges iniustos et pravos.  Dividitur autem
istud capitulum in quatuor partes.  In quarum prima auctor,
continuans dicta dicendis, ponit dispositionem huius Aquile et
spirituum constituentium illam Aquilam.

In secunda parte, que incipit ibi:

     Postquam clari et lucidi lapilli;
     Poscia che i chiari e lucidi lapilli,

auctor depingit locutionem Aquile et formationem vocis.

In tertia, que incipit ibi:

     Pars in me que videt;
     La parte in me che vede,

Aquila recenset aliquod spiritus valde iustos.

In parte quarta, que incipit ibi:

     Et quamquam esset dubitare meum;
     Et avvegna che fosse el dubbiar mio,

auctor pertractat unum dubium, quod nascitur de duobus spiritibus
valentibus et iustis.

	|1-9.~  In prima parte auctor continuat dicta dicendis,
quod contingit de Aquila, que sibi in capitulo precedenti locuta
est, et de animabus istis, que contexerunt eam, sicut contingit
de sole et stellis.  Pro quo intelligendo notandum est, quod sol
illuminat omnes stellas, et non e converso: et ideo dum sol est
super terram, nullam stellam videmus preter lunam, quia maius
lumen occupat minus; sed quando sol occidit et absconditur,
stelle incipiunt apparere et apparent absconso sole, qui totum
mundum illuminat: et sic celum, quod prius, idest, existente sole
super terram, non videbatur, absconso sole, fit apparens propter
multitudinem stellarum apparentium.  Pulchra similitudo.  Sic
talis actus celi venit in mentem auctoris, quod perpendit de
signo Aquile, de suis ducibus, quando ipsa Aquila tacuit et
cessavit a cantu; quia ipsa Aquila tacente, omnes ille anime
distincte ceperunt cantare cantum adeo dulcem, quod ipse non
potest reminisci illius dulcedinis.  Currit comparatio in hoc et
continuatio dicendorum cum dictis, quia sicut, sole occidente,
multe stelle apparent, que non apparebant sole exsistente supra
terram; ita multe anime distincte ceperunt cantare, tacente
Aquila, que diu prius loquuta fuerat.  Demum auctor exclamat ad
amorem caritatis, qui amor erat causa istius cantus, faciendo
differentiam ab ipso qui est in celo, ad amorem qui est in
terris.  Et nota quod amor est sepe causa cantus in hoc mundo. 
Secundum intensionem amoris, cantus fit dulcis plus et minus: sic
fit in celo; quia amor [qui] est ibi, dat spiritum bonum, idest
vigorem ad cantandum.  Tunc ad textum.

	Quando ille, qui totem mundum illuminat, idest sol, de
nostro emispirio descendit, idest quando sol occidit (quid sit
emispirium dictum est sepe: est totum spatium celi supra caput
nostrum, idest quantum potest videri circum circa in rotundum,
usque ad celum, respiciendo), ex quo, idest propter cuius
descensum, idest occasum, dies ab omni parte consumitur, idest
deficit, celum, quod primo solum, idest de sole, de eo
accenditur, idest illuminatur, subito reefficitur, fit, apparens
(idest videtur quod primo non videbatur), propter multas luces,
idest stellas, que ibi scilicet in eo, resplendent.  Et iste
actus celi, idest desit apparere, michi venit in mentem, statim
quod signum mundi, idest aquila (que est signum illius qui totum
mundum habet regere, idest Imperatoris et suorum ducum, scilicet
Imperatorum et dominorum), in benedicto rostro fuit tacens, idest
non plus loquebatur.  Loquente Aquila, omnes ille anime
deferebant sibi honorem, et tacebant.  Postea, quando anime ille
cantabant, hoc accipiebant ab Aquila, in signum quia omnia
dominia mundi dependent a romano dominio et Imperatore, cuius
signum est Aquila, ut sepe dictum est.

	|10-12.~  Et quia omnes ille vive luces, idest anime,
multo plus lucidiores, idest quam prius, apparuerant, inceperunt
cantus a mea memoria labiles et caducos, idest quorum non possum
recordari.

	|13-15.~  Modo exclamat auctor ad illos cantus caritatis. 
Et nota quod amor aliquando causatur a cogitationibus vanis et de
rebus mundanis, et talis amor potest dici amor mundanus sive
vanus; aliquando solum causatur a bona inspiratione rerum
bonarum, licitarum et honestarum et spiritualium, et tunc dicitur
amor bonus, castus, spiritualis, qualis erat in istis animabus
sic dulciter cantantibus: ideo exclamat auctor dicens: O dulcis
amor, scilicet Spiritus Sancti, qui de risu, idest letitia, te
ammantas, idest sic[ut] cum mantello te involvis, vel ornas,
quanto apparebas ardens in illis flaillis, idest flavillis, sive
spiritibus sanctis, que habebant spiritum solum cogitationum
sanctarum.  Hoc dicit ad differentiam cantuum vanorum mundanorum:
nam cantus mundi videtur gratior, quanto amor est ardentior, quia
amor mundi est dulce venenum: sed amor supernus alius est, non
lascivus, sicut talem habent homines: sic amor videtur causare
maiorem et minorem dulcedinem in cantu.

	|16-27.  Postquam clari et lucidi lapilli.  Poi i chiari
e lucidi lapilli~: ista est secunda pars huius capituli, in qua
auctor depingit loquutionem Aquile in hoc loco, et conformationem
vocis eius animabus omnibus consentientibus, dicens, quod
postquam ille anime finiverunt cantum suum, quem distincte
recinerunt (que anime ingemmant sextum lumen, idest sextum
planetam, scilicet Iovem), apparuit auctori audire unum murmur
dulce aque descendentis per lapillos, sive inter lapides. 
Aliquando aqua, descendens per lapides, facit et causat sonum
gratum: ista est una comparatio ad describendum vocem, quam
formabat hic Aquila.  Alia comparatio est de cordis cithare, quia
sonus cordarum cithare capit modum a collo cithare, ubi tista,
cum quibus protenduntur, protrahuntur, et remictuntur voces acute
et graves.  Alia comparatio est de symphonia, cuius sonus gravis
et acutus capit exordium a foraminibus instrumenti, ex quibus
exit spiritus, sive flatus, aut ventus, qui immictitur in
symphoniam, sive in fistulam.  Sic illud murmur, quod Dantes
expectabat, ascendit per collum Aquile ac si illud collum esset
perforatum, et facta est una vox in forma verborum talium, qualia
expectabat auctor; idest dixit illa verba, que auctor desiderabat
scire.  Ideo dicit textus: Postquam clari et lucidi lapilli,
unde, idest ex quibus, ego vidi ingemmatum, idest ornatum, sextum
lumen, idest Iovem, posuerunt silentium angelicis squillis, idest
cantibus acutis, audire michi apparuit unum murmur fluminis, quod
descendit clarum infra de petra in petram, monstrando ubertatem
sui cacuminis, scilicet unde descendit; et sicut sonus ad collum
cithare apprehendit, idest capit, suam vim, et sicut in foramine
symphonie, idest fistule, ventus qui penetrat, idest causat
sonum; sic, remotum ab expectando dilationem, illud murmurare
Aquile ascendit sursum per collum, sicut, idest ac si, esset
perforatum.

	|28-30.~  Factum, idest formatum, fuit, scilicet illud
murmur, vox ibi, et inde exivit per suum rostrum in formam
verborum, qualia, scilicet verba, expectabat cor, scilicet meum,
ubi, idest in quo corde, ego illa scripsi.  Idest: illa Aquila
dixit illa que auctor erat avidus audire, et illa verba scripsit
in corde suo, ad rememorandum de ipsis.  Et hoc vult dicere
auctor: Ego videram et audiveram multas animas in isto planeta,
scilicet in Iove, et etiam in forma Aquile; sed non audiveram
nomen alicuis earum, et hoc cupiebam ego audire.  Notandum est
hic, quod primo loquebatur Aquila, et omnes singulares anime
tacebat, deferendo illi honorem; postea tacuit, et tunc omnes
ille anime ceperunt seorsum suum canere; demum ille anime
tacuerunt, quando illa Aquila voluit reincepere canere.

	|31-36.  Pars in me que videt et patitur solem.  La parte
in me che vede e pate el sole~: hec est tertia pars huius
capituli, in qua auctor recenset aliquos spiritus, qui fuerunt
valde iusti, et rexerunt sua dominia in iustitia et equitate; et
bene facit sic facere, ut opposita, iuxta se posita, clarius
elucescant.  In capitulo precedenti dictum est de regibus
Christianorum, qui nec iustitiam imitantur nec iuste vivunt; et
fingit auctor hic quod Aquila ista, cum sit contextata tota de
animabus iustis regum et dominorum, solum depingit unum membrum,
scilicet unum oculum, capitis, scilicet faciendo ipsum de sex
animabus, quarum una est pupilla oculi, alie quinque componunt
reliquam partem eius oculi.  Iste sex anime fuerunt anima David
pro pupilla, alia anima Trayani, alia anima Ezechie, alia anima
Constantini, alia anima regis Guilhelmi regis Sicilie, alia anima
Riphei Troyani.  David fuit filius Iesse, sive Ysai (pater David,
fuit binomius): hic fuit secundus rex Israel; primus Saul.  David
fuit pater Salomonis: fuit iustus et prudens ac timens Deum, et
licet commiserat adulterium cum Bersabea uxore Urie, homicidium
in faciendo interfici ipsum Uriam, et proditionem, tamen egit
bonam penitentiam; unde tunc fecit psalmum quinquagesimum,
scilicet Miserere mei, Deus, secundum magnam misericordiam tuam,
etc.; et habuit tot virtutes, quod ipse sue virtutes fuerunt
perfecte sufficientes ad cooperiendum illa vitia.  Rexit populum
Dei optime; unde dicit Deus: Inveni hominem, qui regit populum
meum iuxta cor meum et animam meam.  Quomodo transduxit Archam
Domini de villa in villam, scilicet de Gabaon et de domo Aminadab
in villam, idest in Hierusalem, et posuit eam in domo Domini in
Silo, hec hystoria patet distincte in decimo capitulo Purgatorii.

	Trayanus fuit decimusquartus Imperator, et sui
progenitores fuerunt Hyspani, qui venerunt de Hyspania Romam cum
Scipione, quando Romam rediit de Hyspania.  Iste Trayanus fuit
optimus homo, iustus, misericors, clemens et pius; unde dicebatur
Rome: Nullus melior Trayano, nullus felicior.  Fuit
notabilissimus, bellicosus, et recuperavit partes orientales:
temperatissimus, qui fecit actum dignissimum memoria cum vidua in
Roma.  Hec hystoria posita est seriose in Purgatorio, capitulo
decimo, et quomodo erat in Inferno, sed, subaudi, sub sententia
interlocutoria: pro quo oravit Gregorius; et suscitatus fecit
penitentiam; unde probavit penas Inferni ad tempus, et modo
gustat gaudia Paradisi.

	Nota de tertia anima, que fuit anima Ezechie, regis
iusti, de quo habetur tricesimoctavo capitulo Ysaye: qui egrotans
ad mortem, fuit visitatus de mandato Dei ab Ysaya, dicente sibi:
Dispone tibi et domui tue, quia morte morieris et non vives.  Et
discedente ab eo propheta, Ezechias convertit se ad parietem et
flevit amare, dicens: Domine Deus, tu scis quomodo ambulaverim in
viis tuis, etc.  Propter orationem quam fecit, Deus precepit
Ysaye prophete, ut rediret ad regem et diceret ei: Ecce addidi
quindecim annos diebus tuis, etc.; ita quod mors fuit sibi
retardata quindecim annis, propter penitentiam quam fecit.

	Alia anima fuit anima Constantini Imperatioris, qui fuit
mundatus a lepra a Sancto Silvestro: qui dotavit Ecclesiam, et
qui cessit pape Silvestro de Roma, et fecit se grecum, et ivit ad
habitandum in Gretia, et applicuit ad quamdam civitatem parvulam,
scilicet Bisentinam, et illam auxit permaxime, et fecit eam
murari in circum in modum murorum romanorum, et imposuit ei nomen
Constantinopolim, idest civitaem Constantini; et secundum
opinionem auctoris, dos Ecclesie, quam ipse Constantinus dedit,
est causa destructionis Christianitatis, licet ipse Constantinus
habuerit bonam opinionem ad bene faciendum, quando Ecclesiam
dotavit.

	 Alia anima fuit anima regis Bonguilhelmi.  Iste rex
Guilhelmus bonus fuit pater domine sororis Constantie, que fuit
monialis Sancte Clare in Monasterio Sancte Clare in insula
Cicilie in civitate Panormi, que de mandato Pape fuit extracta de
Monasterio et data in uxorem Henrico de Svevia, de quo ipse
Henricus genuit Fredericum Barbarussam secundum, qui persecutus
fuit tantum Ecclesiam.  Iste Bonguilhelmus, rex Sicilie, habebat
filium pulcherrimum, nomine ^Elbelgiardino~, curialissimum,
moralissimum, qui diligebatur ab omnibus.  Tunc rex Garbi
(Garbum, regnum in Barbaria est: aliqui dicunt, quod est idem
quod rex Tunisii), maritaverat filiam suam regi Granate (Granata
est civitas et regnum in Hyspania: in illo regno sunt Sarraceni);
et obtento salvoconducto ab isto rege Bonguilhelmo, mictebat
filiam suam ad maritum dicto regi Granate cum duabus galeys. 
Iste Belgiardinus, pulcherriumus, filius unicus masculus boni
regis Guilhelmi, non ostante salvoconducto patris, ivit cum
aliquibus galeys bene armatis obviam illis galeys regis Garbi, in
quibus galeys erat sponsa regis Granate, et devicit illas, et
volebat rapere illam iuvenculam.  Tunc illi Barbari, videntes se
perdere et perventuros ad manus Christianorum, interfecerunt
illam puellam, et inciderunt in frustra, et proiecerunt in mari. 
Iste cepit illas galeas Sarracenorum; et omnibus Sarracenis
trucidatis, fecit recolligi frustra carnis puelle, et fecit illa
sepelliri honorifice.  Hiis devenientibus ad aures regis
Bonguilhelmi, ipse fecit decapitari filium suum Belgiardinum ob
intuitu[m] iustitie; et nedum hoc fecit Bonguihelmus rex, sed et
omnes actus sui et omnia opera sua iusta erant.  Ita
Bonguilhelmus erat rex Cicilie: quam Ciciliam Fredericus, dum
fuit rex Cicilie, male rexit pro tempore suo; iste Fredericum
fuit filius domini Petri, regis Aragonie, de quo dictum est satis
in capitulo precedenti {vv. 127-129}: ^Carlo~; iste Karolus fuit
Karolus Cioctus, filius Karoli primi, et fuit pater regis Ruberti
et Sancti Ludovici.  Iste fecit guerram de foris et lictoribus
insule Cicilie, et male tractabat eam; sicut rex Fredericus de
intus male tractavit eadem insulam Cicilie.

	Alia anima erat anima Ryphei Troyani.  Hic Rypheus
mirabiliter fuit iustus et dilexit iustitiam; quem officiose
Virgilius in secundo libro Eneydos commendat valde, ubi dicit:
Cadit et Rypheus mitissimus unus; de quo vult dicere auctor hic,
quod Deus visitavit eum, inspirando sibi propter suam iustitiam
et vitam virtuosam, aliquam bonam inspirationem, que valuit sibi
pro baptismo flaminis.  Istis dictis, deveniendum est ad textum.

	Loquitur aquila dicens: Pars in me, idest mea, que videt
et patitur solem, idest oculus, per aquilam mortalem (dicunt
doctores, quod aquila habet validissimos oculos, quibus
inreverberatis intuetur clare in solem, ita quod ipsa aquila cum
oculis suis potest pati solem; idest sustinere clarum iubar
solis, respiciendo in ipsam), incepit michi, scilicet dicere:
Nunc fixe respici vult; idest, bonum est respicere in oculum
meum, et sic debes facere et sic oportet; quia de ignibus, idest
de spiritibus ignitis igne Spiritus Sancti, unde, idest ex
quibus, figura, scilicet aquile, efficior, vel facta sum, illi
unde oculus michi in capite sintillat, totius eorum gradus sunt
summi, idest inter reges fuerunt iustissimi.  Vult dicere, quod
volendo dicere de omnibus spiritibus qui bene rexerunt imperia,
regna, civitates, castra, villas et familias, foret nimis longus
sermo; sed dicendo de istis sex animabus, que fuerunt summe in
iustitia et equitate, est et erit satis pro ista stella.

	|37-42.~  Ille qui lucet in medio, scilicet oculi, pro
pupilla, fuit cantor Spiritus Sancti, qui archam, scilicet
Domini, transtulit de villa, Gabaon scilicet, in villam, idest in
Hierusalem.  Ista anima fuit anima David regis Israel, qui fecit
Psalmos, qui sunt cantus Spiritus Sancti, cantus in psalterio
decacordo.  Nunc cognoscit, scilicet anima David, meritum sui
cantus, idest quantum meruit cantando Psalmos, in quo cantu
effectum fuit suum consilium, propter remunerationem, que est
tantumdem.  Quia habens modo remunerationem operum suorum, nunc
cognoscit remunerationem suam, quanta est; ergo cognoscit merita
sua, que mensurantur ad remunerationem.

	|43-48.~  De quinque, scilicet spiritibus, qui michi
faciunt supercilium, ille qui plus rostro michi adheret, viduam
consolatus est de filio (iste fuit Trayanus, de quo dictum est
{comm. ad vv. 31-36}): nunc cognoscit quantum carum costat, idest
quantum malum faciunt scilicet qui non sequuntur Christum, non
sequi Christum, idest non esse christianum, propter experientiam,
scilicet quam habuit, istius dulcis vite, que scilicet est in
celo, et opposite, idest infernalis: quia iste fuit in Inferno,
et modo est in celo; ideo expertus est utramque vitam.

	|49-54.~  Et ille qui sequitur in circumferentia, de quo
ratiocinor, per arcum supernum, idest per partem superiorem,
arcualem, oculi, mortem distulit propter meram penitentiam (iste
erat spiritus Ezechie, regis Iuda, de quo satis dictum est {comm.
ad vv. 31-36}): nunc cognoscit quod iudicium eternum non
transmutatur, quando digne preces faciunt crastinum de odierno,
idest quando Deus distulit ad tempus aliquam rem, que debebat
ante illud tempus fieri.  Pro quo notandum est, quod aliqui
querunt quomodo dixit verum propheta Ysayas (Ysaye
tricesimooctavo capitulo), quando dixit Ezechie: Morieris, et non
vives, non evades de ista infirmitate; qui tamen supervixit
postmodum quindecim annis.  Dicendum est hic, quod Ezechias,
secundum suam complexionem intrinsecam et secundum dispositionem
causarum secundarum, iam mori debebat, et sic mortuus fuisset
nisi humiliatus fuisset et orasset; sed propter penitentiam et
orationem Deus suspendit influentiam secundarum causarum: et sic
in hoc rege Ezechia evenit et fiebat de hodierno crastinum, idest
tardata fuit mors sua; sed iudicium eternum non fuit
transmutatum.  Iudicium eternum sciebat, quia iste, ex
complexione sua et ex influentia secundarum causarum, tunc mori
debebat; sed sic etiam sciebat quod ipse debebat facere
penitentiam et orare: et sic Deus voluit prolongare dies suos per
quindecim annos ab illo quod debebat vivere secundum complexionem
suam.

	|55-60.~  Alius qui sequitur sequitur, cum legibus, mecum
(aliqui volunt hic dicere, quod auctor loquitur hic de
Iustiniano, qui condidit leges; sed hoc non est verum, imo
intelligitur de Constantino.  Et si dicatur: Quales leges fecit
et condidit Constantinus? dicit[ur], quod fecit leges
pulcherrimas, qui ordinavit et in scriptis redegit, quod nemo
degens sub Romano Imperio, deberet molestare Christianos, quod
nemo deberet polluere ecclesias Christianorum, et quod nemo
adoraret ydola.  Omnes enim Imperatores Romani fuerunt usque ad
Constantinum persecutores Christianorum et Ecclesie Christi: et
in hoc auctor ipsum Constantinum de talibus legibus commendat),
sub bona intentione, scilicet dotavit Ecclesiam, que, supple
intentio, fecit malum fructum; propter cedere, idest ut cederet,
pastori, scilicet Silvestro, se fecit Grecum, idest ivit ad
Gretiam ad habitandum in Constantinopolim: nunc cognoscit quomodo
malum deductum de suo bono operari non est sibi nocivum, quamquam
sit mundus inde destructus.

	|61-66.~  Et ille quem vides in arcu declivi, scilicet
oculi, Guilhelmus fuit quem illa terra plorat (scilicet insula
Cicilie plorat istum, quia ipse erat bonus et regebat eam; ideo
plorat mortem suam, quia vellet quod viveret adhuc), que plangit
Karolum, qui[a] faciebat sibi guerram de foris, et Fredericum
vivum (istos duos vivos Cicilia plorat, quia ipsi male
tractaverunt eam; sed Bonguilhelmum plorat mortuum, quia illa
terra vellet quod adhuc viveret): nunc cognoscit quomodo amore
capitur celum de iusto rege, phylocapitur celum de uno bono rege
et iusto, et ad signum sui fulgoris illud facit videre etiam;
quia iste rex Bonguilhelmus, videns se habere tantum fulgorem et
splendorum Deo, potest cognoscere quod in suo iusto regimine
complacuit celo, idest celestibus, etc.

	|67-72.~  Quis crederet infra, in mundo erranti, quod
Rypheus Troyanus, idest de Troya, in isto tundo, idest rotundo,
esset quinta lucium, idest quinta lux, sanctarum? nunc cognoscit
ipse Rypheus de illo, quod mundus videre non potest a divina
gratia, quamquam sua visio non discernat fundum: idest, quia
mundus credit aliquos esse in Inferno qui sunt in Paradiso, et e
converso.  De talibus mundus non potest videre fundum divine
gratie, quia Deus salvat aliquos, de quibus nescit mundus
quomodo, nec qualiter, nec quare: quia tales pagani possunt, Deo
volente, habere aliquas inspirationes, quas mundus non cognoscit,
que sunt sibi sufficientes ad salutem.  Quidquid autem sit de
isto Rypheo Troyano, nec ego assero quod sit salvus, nec puto
auctorem velle talia dicere, quod velit dicere istum Rypheum
Troyanum esse salvum; sed hoc dicit propter abissum iudiciorum
divinorum, quia quilibet virtuosus et iustus paganus potest
salvari, si Deo placeret, et salvabilis est sine fallo.

	|73-78.~  Modo vult dicere auctor, quod Aquila illa
tacendo remansit tota contenta de verbis ultimis que hic
protulit, propter similitudinem alaudecte, que videtur dilectari
in ultima nota quam facit dum dimictit cantum.  Alaudecta in
Ytalia vocatur una avis satis parva, ad similitudinem passeris et
quasi illius coloris et quantitatis: habet quasi cappellum
aliquarum pennularum in capite; que delectatur plurimum in cantu
seu canendo.  Est una avis, que volat in aierem cantando diu et
diu: postea adhuc canendo descendit in terram; et cum est in
terra, subito tacet.  Dicit igitur hic textus: Qualis alaudecta,
idest illa avis que sic vocatur, que in aiere spatiatur, idest
dilatatur, prius cantando (versus, Surge, Deum lauda, iam lux
est, cantat alauda), postea tacet contenta de ultima dulcedine
que illam satiat; talis michi, idest taliter, se assimilavit,
idest michi visa est, ymago impressionis, idest Aquila, eterne
complacentie, ad cuius desiderium, idest ad cuius voluntatem,
scilicet Dei, quelibet res, qualis ipsa est, devenit, idest
efficitur; quia gratia Dei sum id quod sum, inquit Apostolus.

	|79-84.  Et quamquam esset dubitare meum.  E avvegnach@e
fosse el dubiare mio~; hec est quarta pars huius capituli, in qua
auctor pertractat unum dubium, quod nascitur de duobus spiritibus
de sex supradictis, scilicet de Rypheo Troyano, et de Trayano
Imperatore.  Et primo dicit dispositionem suam sic: Et quamquam
esset dubitare meum liquidum vitrum colori qui ipsum vestit
(idest dubitare meum erat notum illi Aquile; quod dubitare
apparebat in illa Aquila, sicut in liquido vitro trasparet aliqua
res), tamem ipsum meum dubitare expectare tempus tacendo non est
passum, idest non substinuit, sed de ore, scilicet meo: Que res
sunt iste? michi impulit, scilicet meum dubitare cum vi sui
ponderis; ex quo coruscationum vidi grandia festa, quia illa
Aquila coruscando fecit magnum festum.

	|85-90.~  Postmodum prope, scilicet talia festa, idest
subito post, cum oculo magis accenso, benedictum signum michi
respondit, idest ipsa Aquila, propter non tenere me, idest ut non
teneret me, in admiratione suspensum (quia Dantes admirabatur,
quod illi duo spiritus essent ibi, qui fuerunt spiritus
Paganorum; et maxime spiritus Trayani dabat admirationem, qui
persecutus fuit Ecclesiam Christi; ideo dixit: Que res sunt iste,
indigne fide et incredibiles, quod duo pagani sunt hic?): Ego
video quod tu credis istas res, idest sicut bonus christianus,
quia ego illas dico, sed non vides quomodo; ita quod, si
creduntur, sunt absconse.

	|91-93.~  Facis sicut ille qui rem per nomen apprehendit
bene; sed suam quidditatem videre non potest, si alius illa non
promit.

	|94-99.~  Notandum est hic, quomodo regnum celorum vim
patiatur.  Nam aliquis homo, aliquando habens amicum, volens ipsi
inferre verecu{n}diam aliquam, substinet sibi dampnum propter
salvare honorem amici.  Sicut, si valens homo, disputans cum
amico non multum valente et non bene respondente, tamen ad
salvandum honorem amici, laudat amicum, sic loquens: Bene dicis,
optima est responsio tua; ego nescio, nec possum te improbare. 
Etiam, homo recipit aliquando aliquam iniuriam ab amico suo; et
ut non vituperet eum, dicit: Bene fecisti, bonum motivum
habuisti.  Regnum celorum vim patitur, sive violentiam, a calido
amore et a viva spe, que vincit divinam voluntatem.  Ecce tale
exemplum.  Iste paganus, quantum est in se et per ea que fecit,
deberet dampnari; tamen quia Deus scit, quod unus sanctus, iustus
et pius homo, habens fiduciam et spem in Deo et caritatem ad
illum paganum, [orabit pro ipso] propter aliquas causas moventes
ipsum, ipse permictit se vinci, scilicet Deus, quia ille esset
dampnandus de lege, et tamen precamina flectunt Deum ad salutem
illius.  Modo, sic evenit de Trayano, qui meruerat Infernum et ad
Infernum ivit, non per sententiam diffinitivam, sed per
interlocutoriam, propter rogamina futura pro ipso facienda per
Gregorium; ita quod caritas, quam Gregorius ad Trayanum habuit
propter iustitiam quam exercuit, et maxime qua usus est circa
illam viduam, et propter spem et fiduciam quam habuit Gregorius
in deo, regnum celorum passum est, quod Trayanus resurgeret a
mortuis et fieret Christianus, et tunc moriendo mereretur celum,
moriendo ut bonus Christianus.  Nota etiam quod, secundum
fictionem auctoris, isti duo non sunt mortui pagani, sed
christiani: qui[a] Trayanus, resuscitatus precibus Gregorii,
factus fuit fidelis Christianus et devotus, et sic mortuus est;
Rypheus Troyanus, quia fuit ita iustus et virtuosus, dedit Deus
sibi, ex illapsu speciali gratie Spiritus Sancti, fidem, et
declaravit sibi Christum incarnandum et crucifigendum: et sic in
illo credidit, et sic vivendo sprevit Paganismum, et corrigebat
ydolatras, et sic credidit in Christum venturum; et hoc, cum suis
virtutibus, sufficit sibi ad salutem; et iste habuit baptisma
flaminis.

	Nota quod triplex baptisma reperitur: scilicet fluminis,
quod utitur hodie Ecclesia; et baptisma sanguinis, qui suffecit
multis Martyribus morientibus in fide bona, fundendo suum
sanguinem, in quo baptizantur; et est baptima flaminis, scilicet
inspiratio facta a Spiritu Sancto, que sufficit ad salutem.  Hoc
baptisma habuit Rypheus, quia tres virtutes theologicas habuit
perfecte ex dono Dei.  Postqum Deus inspiravit sibi, alias
quatuor habuit adire, scilicet cardinales.  Regnum celorum sic
violentiam patitur, ut dictum est, non ad instar, idest ad
similitudinem, qua homo hominem superat pugnando, applicando
vires ex corde contra adversarium; sed vincit eam quia vult
vinci, et victa vincit cum sua |benignanza~, idest benignitate,
vel bonitate.

	|100-102.~  Prima vita supercilii, scilicet oculi mei, et
quinta, idest anime Trayani et Ryphei, te faciunt mirari, quia
non vides regionem angelorum, idest celum, depictam.

	|103-111.~  De corporibus suis non exiverunt, scilicet
pagane, sicut tu credis, et gentiles, [sed christiane], in firma
fide; illa, scilicet Ryphei, de passuris, et illa, scilicet anima
Trayani, de passis (in preterito) pedibus.  Quia una de Inferno,
scilicet anima Trayani, unde non reditur, idest de lege communi,
unquam ad bonam voluntatem, redivit, idest resurrexit, ad ossa,
idest ad corpus suum: et hoc vive spei, quam habuit Gregorius, ad
Deum, sive in Deo, quando oravit pro ipsa, fuit merces, idest
premium; vive spei, que misit, idest posuit, potentiam in
precibus, Sancti Gregorii, factis Deo pro illa resuscitanda, ita
quod posset, scilicet ipsa anima, ad suam voluntatem esse mota
vel moveri.

	|112-117.~  Nota quod anima separata non est plus sui
iuris in libertate: nam anime in Inferno non possunt penitere
propter obstinationem; sed si ex speciali gratia redirent ad sua
corpora et resurgerent, vere tunc possent bene penitere.  Sic
evenit anime Trayani redeunti ad corpus: recognovit Christum, et
fecit quidquid facere debet bonus christianus; et tunc sic
modicum vivendo, postea moriebatur Trayanus verus christianus. 
Anima gloriosa, scilicet Trayani, unde, idest de qua loquitur,
reversa in carnem, idest postquam rediit in carnem in qua modicum
fuit, credidit in eum, scilicet Christum, qui poterat adiuvare
illam; et credendo accensa fuit in tanto foco, idest igne, veri
amoris, scilicet Spiritus Sancti, quod in morte secunda, quia bis
moriebatur, fuit digna venire ad istum locum, idest meruit.

	|118-126.~  Alia, scilicet anima Ryphei, per gratiam, que
a tam profundo fonte stillat, quod unquam creatura non impulit
[oculum] usque ad primam undam, idest vix creatura potest videre
aliquid modicum de illo fonte profundo (loquitur hic auctor
methaphorice; quia illi [qui] non vident in mari fundum nisi
prope lictus, dicuntur videre fundum ad primam undam), totum suum
amorem posuit infra, idest in mundo, ad rectitudinem; ex quo de
gratia in gratiam Deus sibi aperuit oculum ad nostram
redemptionem, idest ad Christum Redemptorem, futuram: unde
credi[dit] in illam, scilicet redemptionem, et non substulit,
idest substinuit, ab inde, idest ex tunc, putredinem plus
Paganismi, idest infidelitatis et ydolatrie, et reprehendebat de 
illa, scilicet putredine Paganismi, gentes perversas.

	|127-129.~  Ille tres domine, scilicet virtutes
theologice, sibi fuerunt pro baptismate, scilicet sacri flaminis,
quas tu vidisti ad dextram rotam, idest in capitulo vicesimonono
Purgatorii, ante baptisma, idest antequam institueretur baptisma,
plus uno millesimo, idest per mille annos et plus.

	|130-132.~  Modo auctor hic exclamat (ista, que ponit hic
auctor de Trayano, satis habentur in scriptis: illa, que dicit de
Rypheo, nunquam inveni, nisi in quantum Virgilius dicit de ipso
in secundo libro Eneydos; sed dicta Virgilii valent, quantum
valere possunt: tamen quod hic dicit auctor de ipso Rypheo, satis
est possibile, tum quia misericordia Dei plena est terra, tum
quia ille fuit valde virtuosus, et quia predestinatio Dei est
profundissima): O predestinatio, quantum remota est radix tua ad
illis aspectibus, scilicet mortalium, qui primam causam non
vident totam.  |Radix~: idest fundamentum.

	|133-135.~  Et vos, mortales, teneatis vos strictos,
idest non sitis festini ad iudicandum, quia nos qui Deum videmus,
non agnoscimus adhuc omnes electos.  Posset quis dicere: Ergo non
estis beati, si ignoratis aliquid et non videtis omnia in Deo. 
Respondetur, quod imo qui habet quidquid vult, et nihil vult
mali, est beatus: sed sic est hic, quia istud non scire est de
beneplacito illorum: sic enim volunt isti spiritus non scire,
quia volunt quidquid Deus vult eos velle; sed Deus vult quod ipsi
non cognoscant omnes electos; sic ipsi volunt.

	|136-138.~  Et nobis est dulcis, idest grata, talis
scematio, idest diminutio, idest tale non scire, quia bonum
nostrum in illo bono affinatur, idest purificatur, vel pretiosus
efficitur, quia illud [quod] Deus vult et nos volumus.

	|139-141.~  Sic ab illa imagine divina, propter faciendam
michi claram curtam vistam.  Idest, meum breve videre, data fuit
michi suavis medicina, idest ad declarandum de dubiis, que non
intelligebam, dedit claram declarationem, vel scientiam.

	|142-148.~  Et sicut bonus cantor, bonus citharista,
facit sequi motum corde, idest in illa nota, in qua plus
complacentie, idest delectationis, cantus acquirit; sic, dum ego
loquor, ego recordor quod ego vidi duas luces benedictas,
scilicet animas Trayani et Ryphei, eo modo sicut motus oculorum
concordat (quia duo oculi in volvendo se in capite, concordant
semper, vel ut in pluribus), cum verbis movere flammulas.

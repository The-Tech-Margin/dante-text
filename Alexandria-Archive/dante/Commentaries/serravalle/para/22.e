	|SUMMARIUM.~  In vicesimosecundo capitulo, quod incipit:
^Oppressus stupore ad meam ducem~, auctor prosequitur de spera
Saturni et spiritibus beatificatis in ea; et dicit quod propter
clamorem quem fecerunt isti spiritus, totus fuit factus stupidus:
ideo ipse reduxit se ad Beatricem, sicut filius timens recurrit ad
matrem.  Cui Beatrix dixit: Nihil habes timere: tu es in celo, 
ubi non fit quidquam nisi cum bono zelo.  Et declaravit auctori 
causam, quare ipsa non risit nec hic cantatur.  Causa est quia 
tanta fuisset letitia, quod auctor non potuisset intendere in 
ipsam.  Totum hoc fingit auctor, ad denotandum excellentiam vite 
contemplative.  Dicit tamen, illum clamorem fuisse factum ad 
invocandum vindictam Dei, quam asserit Beatrix non esse festinam, 
quia lento gressu divina iustitia ad vindictam procedit.  Auctor 
modo ponit hic unum spiritum valde contemplativum, et omnes 
contemplativos hic ponit, ex eo et pro eo, quod spera Saturni 
efficit homines contemplativos, solitarios, elevativos mentium 
suarum ad contemplationem divinorum et supernorum et ad 
contemplationem substantiarum a materia separatarum.  Hic 
spiritus, quem invenit hic auctor, fuit Sanctus Benedictus, 
fundator tanti Ordinis, qui manifestat seipsum tam a patria 
nativa quam ad montem Cassinum, super quo edificavit monasterium. 
Manifestavit etiam Sanctum Macharium, Sanctum Romualdum.  Et tunc 
petiit, de gratia speciali, videre ymaginem ipsius Sancti 
Benedicti discoopertam.  Cui respondit: Hoc obtinebis in ultima 
spera, in qua adimplebuntur omnia desideria.  Et addidit: Iste 
nostre scale usque illuc ascendunt, scilicet usque ad Deum.  Sed 
dicit Sanctus Benedictus, quod monachi sui pauci sunt qui 
ascendunt per illas scalas; tamen Deus fecit de ipsis vindictam. 
Tunc domina sua, scilicet Beatrix, super illas scalas conduxit 
Dantem et introduxit eum in octavam speram, et intravit signum
Geminorum, sub quoipse Dantes nascebatur: et quando fuit hic in
octava spera, de mandato Beatricis ipse revolvit oculos suos ad
terram inferius; et revidit omnes speras inferiores, vidit
superficiem terre, demum ipse revolvit oculos ad Beatricem. 

	|Proemio.~  ^Oppressus stupore ad meam ducem.  Oppresso di
stupore a [la] mia guida~: hoc est vicesimumsecundum capitulum
huius Paradisi, in quo auctor introducet spiritum Beati Benedicti,
qui fuit vere saturninus, solitarius et contemplativus, ad
loquendum secum.  Et dividitur in quator partes istud capitulum. 
In quarum prima auctor introducit unum spiritum bene antiquam,
totum saturninum, solitarium, contemplativum, fundatorem unius
Ordinis, qui manifestat se et suam vitam. 

In secunda parte, que incipit ibi: 

     Et ego ad eum: Affectus quam demonstras; 
     Ed io a lui: L'affecto che dimostri, 

auctor movet dubium isti spiritui, qui respondet sibi. 

In tertia parte, que incipit ibi: 

     Dulcis domina tunc retro me pinxit; 
     La dolce donna di retro allor me pinse, 

auctor ponit ascensum suum in octavam speram, idest in firmamentum
sive celum stellatum. 

In quarta parte, que incipit ibi: 

     Tu es ita prope; 
     Tu se' si presso, 

ipse auctor de precepto Beatricis revolvit oculos versus terram, 
et intuitus est terram et omnia elementa, et omnes septem speras, 
per quas ascenderat. 

	|1-3.~  Circa primum, auctor primo continuat dicta
dicendis: nam in fine capituli precedentis auctor audivit unum
clamorem, similem tonitruo, qui sonus terruit ipsum auctorem, et
sic oppressus fuit a stupore, [quod] ipse revolvit se ad ducem
suam, sicut facit puerulus, quando aliquid timet, qui se revolvit
ad matrem, in qua plus confidit.  Et sicut mater subito succurrit 
filio, sic fecit Beatrix ipsi auctori hic, in hoc loco, dicens 
sibi: Considera quod tu es in celo, quod est totum bonum, et 
quidquid fit in eo, fit bono zelo.  Quomodo sustinuisses tu visum 
meum et cantum animarum, si risissem, et si ille anime cantassent, 
quando tu non potes sustinere istum clamorem?  In quo clamore si 
intellexisses rogamina que fecerunt ille anime, tu cognovisses 
vindictam de proximo venturam, quam videbis antequam moriaris. 
Nota hic quod, sicut supra habitum est, auctor fingit hic, non 
risum nec cantatum, propter nimium excessus risus Beatricis et 
cantus illarum animarum; quia Dantes habebat tam visum quam 
auditum mortalem, et sensus mortales non possunt sustinere tantum 
excessum sensibilis.  Et si dicatur: Ipse sustinuit in speris 
inferioribus; dicitur quod in spera Saturni multo dulcior erat 
cantus animarum, quam in aliis speris, et sic risus Beatricis. 
Hoc fingit auctor ad donotandum excellentiam vite contemplative 
et solitarie, quam influit Saturnus, qui facit personas 
abstinentes, solitarias et contemplativas.  Et probat modo, per 
locum a maiori, propositum suum sic; Tu non potes sustinere istum 
clamorem quem hic audivisti, quem sustinere est levius quam 
sustinere risum meum vel cantum animarum saturnalium; ergo non 
potuisses sustinere, etc.  Nota quod iste clamor, factus per 
istas animas saturnales propter verba Petri Damiani, fuit una 
supplicatio vindicte: quia pastores Ecclesie, qui sunt ita 
pinques et pomposi, et tenent malam vitam, pexime se habent circa 
regimen Ecclesie et populi Dei, ideo ipsi spiritus saturnales 
petunt iustitiam fieri de ipsis; maxime petebant pro Bonifacio 
octavo, quem auctor multum odiebat; quia ipse Bonifacius fuit 
causa destructionis partis Albe et expulsionis ipsius Dantis de 
Florentia.  Et vult dicere, quod bene fuit facta vindicta de 
Bonifacio, quia, adhuc vivente ipso Dante, ipse Bonifacius 
mortuus est misere.  Et dicit ipsa Beatrix, quod vindicta Dei fit 
loco et tempore opportunis, licet forte a mortalibus desideretur 
aliter quam fiat.  Tunc ad textum. 

	Oppressus stupore, scilicet propter illum sonum, qui me 
terruit, ad meam ducem, scilicet Beatricem, conductricem meam, me 
volvi, sicut parvulus qui recurrit semper illuc, scilicet ad 
matrem, ubi plus se confidit. 

	|4-9.~  Et illa, scilicet Beatrix, sicut mater, que subito 
succurrit filio pallido propter timorem (quia propter timorem 
hominis totus sanguis vadit ad cor, et tunc partes extreme, 
recedente sanguine et eunte ad cor, remanent pallide) et anhelo, 
idest quasi deficienti, cum sua voce, scilicet materna, que solet 
illum, scilicet parvulum, bene disponere, idest consolari, michi 
dixit: Nescis tu, quia es in celo? et nescis tu quod celum est 
totum, scilicet bonum, et quidquid hic fit venit, idest procedit, 
a bono zelo? 

	|10-15.~  Quomodo te transmutassent cantus animarum,
scilicet si cantassent, et ego ridendo (idest transmutassem, si
ridissem) nunc cogitare id potes, postquam, idest ex quo, clamor 
te movit, idest terruit, tantum; in quo scilicet clamore, si
intellexisses preces suas, iam tibi esset nota vindicta, quam tu 
videbis antequam moriaris. 

	|16-18.~  Ensis hic noster non incidit festinanter, nec
tardavit unquam, [nisi] secundum videre illius, idest apparentiam
vel extimationem, qui, desiderando vel timendo, illum expectat. 

	|19-21.~  Modo Beatrix vult volvere auctorem ad alium 
spiritum contemplativum, imo ad plures; ideo dicit: Sed volve te, 
idest converte, ammodo versus alios, quia multos illustres 
spiritus videbis, si sicut dico aspectum reducis. 

	|22-24.~  Sicut sibi placuit, aspectum reduxi, et vidi
centum sperulas, idest spiritus lucentes, que simul magis pulchre 
efficiebantur, sicut omnes radii.  Dicit hic auctor, quod isti 
spiritus simul efficiebantur pulchri; hoc est quod viri 
contemplativi, solitarii in desertis, unus dabat radium alteri et 
alter uni.  Nam in desertis unus accede[ba]t ad alium, quia unus 
informabat alium de vita contemplativa, de modo serviendi Deo, 
visitabant se mutuo, hortando se ad servitia Iesu Christi, et unus
fiebat melior propter alium.  

	|25-27.~  Ergo stabant sicut ille qui reprimit sibi 
summitatem, idest principium desiderii, et non audet interrogare; 
ita de nimio timet: idest non audebat interrogare, timens ne 
tediaret nimis.  Hoc est dictum, quia isti spiritus contemplativi 
heremitarum stabant sepe longo tractu temporis quod non 
loquebantur; ideo quctor fingit quod non audebat rumpere eis 
silentium, sicut et multi faciunt hodie cum Fratribus de Curtusa; 
ideo reprimebat punctam, idest summitatem. 

	|28-30.  Et maior.~  Modo vult auctor descibere Sanctum 
Benedictum.  Hic Sanctus Benedictus fuit de Nursia.  Nursia est 
una pulchra terra, sive unum pulchrum oppidum, in ducatu
Spoletano.  Inde oriundus fuit, et puerulus fuit imbutus et 
doctus in litteris.  Hic fuit ytalicus, nobilis homo.  Perpendens,
quod iste mundus erat plenus vanitatibus, deceptionibus et
fraudibus, voluit se removere ab ipso.  Ivit prope Nursiam intra
montes, ad locum satis desertum, ad locum bene devotum: sed quia
visitabatur frequenter a notis, ipse Sanctus Benedictus, et nomine
et re, recessit de illis partibus, et ivit ad regnum Apulie ad unam
regionem, que est sita inter Campaniam Rome et Terram Laboris, ubi
est unus mons, qui dicitur Mons Cassinus.  Ibi est unum castrum,
etiam sic vocatum.  Ibi, in illo monte, solebat esse statura, sive
ydolum, Apollinis, et ibi adorabatur, et ille gentes circumstantes
erant pagane et adorabant ydola.  Vadens illuc Sanctus Benedictus,
convertebat omnes illas gentes ad Christum, qui est veritas
sublimis.  Iste Sanctus Benedictus fuit tante sanctitatis et tante
bone fame, quod Totila, qui fuit ita victoriosus in Ytalia, audiens
nomen Sancti Benedicti et famam, ivit ad Montem Cassinum ad
visitandum eum.  Quem Totilam precedebat unus famulus, de mandato
ipsius Totile.  Cum venit ad Sanctum Benedictum, ipse bene novit ex
revelatione Spiritus Sancti, et vertit se, non ad famulum
precedentem, sed ad Totilam sequentem, et dixit: O Totila, bene te
nosco.  Et tunc Totila, licet esset barbarus, prostravit se in
terra coram Sancto Benedicto humiliter; et Sanctus Benedictus
retraxit eum a multis malis, et predixit sibi quomodo ipse erat
habiturus Romam, et quomodo erat moriturus, etc.  Et maior et
luculentior, idest splendidior, illarum margaritarum, idest illarum
pretiosarum animarum, ante se fecit, propter facere, idest ut
faceret, de se voluntatem meam contentam. 

	|31-36.~  Postea intra eam audivi: Si tu scires quanta est
caritas, que intra nos ardet, tui conceptus essent iam expressi,
idest iam interrogasses nos de hiis que tu cupis scire; sed ad hoc,
ut tu, expectando, non tardes ad altum finem, idest ut tu, propter 
expectare hic a nobis, non impediaris ullo modo ire ad Deum, ad 
quem tu tendis, ego tibi faciam responsum, solum ad cogitationem 
a qua tu ita tibi caves, idest non indicando illam michi, ne me
graves sive molestes. 

	|37-39.~  Iam incipit Sanctus Benedictus manifestare se. 
Puto quod sint bene mille anni, quod Sanctus Benedictus floruit. 
Nam Dantes bene audiverat, quod ille Sanctus, qui convertebat illas
gentes, que erant pagane, circa Montem Cassinum, fuerat Sanctus 
Benedictus; ideo hinc sumpsit exordium Santus Benedictus ad 
manifestandum se sibi, dicens: Ille mons, cui Cassinus, idest 
castrum Cassini, est in |costa~, idest in latere, vel in iugo, 
fuit frequentatus iam in summitate a gente decepta et male 
disposita, quia erat gens pagana et infidelis. 

	|40-45.~  Et ille sum ego, qui supra illum, scilicet
montem, portavi primo nomen illius, qui in terra adduxerat
veritatem, que est tantum sublimis, idest nomen Christi, qui
Christus portavit veritatem ad terram; et tanta gratia super me
reluxit, quod ego retraxi villas circumstantes ab impio cultu
(scilicet Apollinis, qui ibi, in summitate illius montis,
colebatur) qui mundum seduxit, scilicet a culta demonum. 

	|46-48.~  Isti alii foci, idest ignes, idest spiritus ut
ignes splendentes, omnes contemplantes homines fuerunt, accensi de
illo calore qui facit nasci flores et fructus santos.  Ille calor
est fervor Spiritus Sancti. 

	|49-51.~  Hic est Macharius, hic est Romualdus, hic sunt
fratres mei, qui intra claustra firmarunt pedes, non fuerunt
vagabundi, et tenuerunt cor saldum, idest firmum et constans. 

	|52-57.  Et ego ad eum: Affectus quem demonstras.  E io a
lui: L'affetto che dimostri~: hec est secunda para huius capituli,
in qua auctor movet unum dubium Sancto Benedicto, de quo sibi 
respondet.  Primo tamen auctor ostendit se noscere bonam 
affectionem erga eum illorum spirituum, dicens: Et ego ad eum, 
scilicet Sanctum Benedictum: Affectus, quem demonstras mecum 
loquendo, et bona |senbianza~, idest similitudo, vel apparentia, 
quam ego noto et video in cunctis ardoribus vestris, sic michi 
dilactavit meam fiduciam, sicut sol facit rosam, quando aperta 
tantum devenit, quantum ipsa habet de potentia.  Bona comparatio. 
Idest sicut sol dilatat rosam quantumcumque dilatari potest 
naturaliter, ita affectus Sancti Benedicti, quem ipse ostendit 
auctori, dilatavit fiduciam auctoris. 

	|58-60.~  Ponit modo dubium auctor Sancto Benedicto,
dicens: Ideo te precor, et tu, pater, me certifica, si ego possum
apprehendere tantam gratiam, quod te videam cum ymagine
discooperta.  Dubium est tale: si Dantes cum oculo corporali
poterat clare videre animam Sancti Benedicti, ita quod videret eam
sine velamine.  Nam, ut dictum est, iste anime beate bene
fasciantur et involvuntur quodam splendore, in quo videntur sicut
unus splendor, et non videntur in propria forma; et ille splendor,
in quo in istis speris anime involvuntur, est quedam forma de
influentia planetarum, qui planete faciunt et efficiunt tales
personas. 

	|61-63.~  Modo Sanctus Benedictus respondit auctori,
dicens.  Unde ipse, scilicet Sanctus Benedictus: O frater, tuum
altum desiderium adimplebitur in ultima spera, idest in celo
empyreo, ubi adimplebuntur omnia alia, et meum. 

	|64-69.~  Ibi est perfecta natura, et integrum quodlibet 
desiderium; in illa sola, omnis pars eius, scilicet prime spere, 
ubi est, semper erat; idest nulla pars eius, scilicet prime 
spere, ubi est, semper erat; idest nulla pars eius mutat locum 
(nam alii celi, qui circulariter moventur, licet non mutent locum 
quantum ad totum, partes eorum mutant locum; sed prima spera, nec 
quod ad se totam, nec quoad aliquam eius partem, mutat 
locum, quia est omnino immobilis); quia non est in loco, nec 
impolat se, idest non volvitur super polis, sicut faciunt alii 
celi, nec circumscribitur aliquo loco; et nostra scala usque ad 
ipsam transit, idest attingit, unde sic tibi a visu involatur,
idest a facie tua subripitur vel celatur, usque ad illum locum,
idest usque ad speram ultimam. 

	|70-72.~  Illam, scilicet scalam, vidit patriarcha Iacob
porrigere supernam partem, quando ei apparuit angelis onerata. 
Habetur in libro Genesis: Vidit Iacob scalam, summitas eius celos
tangebat, et angelos ascendentes et descendentes.  Iste sunt scale
vite contemplative, per quas de terris ascenditur in celum. 

	|73-75.~  Sed ad illas ascendendum, vel propter illas
ascendere, nullus movet a terra pedes, idest nemo vivit vita
contemplativa; et regula mea remansit, idest deficit, propter
dampnum, idest defectum, chartarum.  Per illam scalam vadunt
angeli, idest homines angelici, qui angelicam vitam tenent angeli,
idest homines angelici, qui angelicam vitam tenent.  |Propter
defectum chartarum~: idest quasi dicens: Nihil observatur de regula
mea, quamvis sit scripta.  

	|76-78.~  Muri qui solebant esse abbatia, facti sunt
spelunce latronum; et cuculli, idest vestes monachorum, sacci sunt
pleni mala farina, scilicet mala doctrina. 

	|79-81.~  Sed gravis usura tantum non accipitur contra 
complacentiam Dei, idest non tantum offendit Deum (nota quod, ut 
probat Aristotiles in Ethicis, usura offendit Deum, ut etiam 
probatum est in Inferno, capitulo undecimo), quantum ille 
fructus, scilicet prebenda, que corda monachorum facit ita 
stulta.  Quia prebende quas habent monachi, faciunt eos stultos. 

	|82-84.~  Quia quantumcumque Ecclesia custodit, totum est
gentis que Deo petit, idest pauperum Iesu Christi, sed non
parentum, scilicet monachorum, nec alterius rei magis turpis, idest
concubinarum et meretricum.  Vult dicere Sanctus Benedictus, quod 
quidquid monasteria habent ultra victum et vestitum monachorum, 
debet dare pauperibus, et non debent monachi talia dare parentibus,
nec in rebus inhonestis expendere. 

	|85-87.~  Modo hic respondetur uni tacite obiectioni. 
Posset quis dicere: Ex quo tu incepisti regulam ita bonam, quomodo
iam variati sunt monachi ita a moribus tuis?  Et dicit: Caro
mortalium est tantum blanda, idest fragilis, quod infra, idest in
mundo mortali, non sufficit bonum principium ab ortu quercus ad 
faciendum glandem.  Postquam nascitur quercus, diu stat antequam 
producat glandem; ita quod una bona regula non tantum durat in 
bona observatione, quantum stat quercus, postquam est nata, ad 
fructificandum.  Et hoc evenit propter fragilitatem carnis humane. 

	|88-90.~  Petrus incepit sine auro et argento (aliqui
dicunt, quod auctor loquitur hic de Sancto Petro Apostolo, capite
Ecclesie Christi: aliqui dicunt, quod ipse loquitur de Petro
Damiano, qui incepit illum Ordinem suum Sancte Marie Vallis
Avellane, vel Avellini), et ego cum orationibus et ieiuniis, et
Franciscus humiliter, suum conventum, idest Ordinem. 

	|91-93.~  Et si respicis ad principium cuiuslibet, idest
Ordinis, postmodum respicias ubi est transcursum, idest ad quid
devenit, iam tu videbis de albo factum nigrum.  Per album intellige
bonum; per nigrum, malum. 

	|94-96.~  Vere Iordanis [qui] conversus est retrorsum
(verbum Psalmiste) plus fuit, et mare fugere, quando Deo placuit,
supple, et plus fuit, idest maius factum (quando mare siccatum est
Moysi et filiis Israel, et quando Iordanis fluvius convertebatur 
retrorsum, versus montes), et fuit mirabilius ad videndum, quam 
hic succursus.  Idest recessus fluvii Iordanis et exsiccatio 
maris Rubri fuerunt maius miraculum, quam si Deus succurreret 
orationibus, idest puniret religiosos malos. 

	|97-99.~  Et [sic] michi dixit, scilicet Sanctus
Benedictus, et inde se recollegit, idest reduxit, ad suum
collegium, idest ad suam sotietatem; et collegium se strinxit,
postea, sicut turbo, versus sursum totum se avolvit.  Turbo est
ventus tempestuosus in circum volvens pulverem, et sursum in aierem
trahens cum impetu. 

	|100-105.  Dulcis domina retro me pinxit.  La dolce donna
dietro me pinse~: hec est tertia pars huius capituli, in qua auctor
ponit ascensum suum in octavam speram, dicens, quod domina Beatrix
cum uno nutu, vel signo, retro pinxit eum; ita quod virtus
Beatricis vicit naturam, idest vilitatem vel imbecillitatem nature 
auctoris: nec in terris fuit unquam ita velox motus, sicut fuit 
iste.  Dantes movebatur, saliens in octavam speram; et iurans 
auctor dicit, quod non tam cito homo cum digito actingeret ignem 
et removeret, sicut ipse cito vidit signum Geminorum, et fuit in 
illo.  Et laudat auctor signum Geminorum; quia influit bonum 
ingenium in hominibus: et Dantes natus est de mense maii, quando 
sol erat in Gemini.  Et sic, intrans octavam speram, intravit 
signum Geminorum; et ad illo petit, ut iuvet ipsum auctorem ad 
complendum istud opus, et ut posset videre triumphum magnum, quia 
in capitulo sequenti videbit Ecclesiam triumphantem. 

	Dulcis domina, scilicet Beatrix, retro me pinxit, cum uno 
solo nutu, sursum per illas scalas vite contemplative; ita sua 
virtus meam naturam vicit, idest fragilitatem carnis, quia eram 
in carne: nec unquam hic inferius, idest inter elementa, ubi 
ascenditur et descenditur, naturaliter fuit talis motus, idest 
ita velox, qui assimilari posset mee ale, michi volanti. 

	|106-111.~  Si ego redeam, idest si Deus prestet michi
gratiam redeundi unquam, lector, ad illum devotum triumphum, pro
quo ego plango sepe mea peccata et pectus michi percutio, tu non in
tanto, idest tam brevi, spatio, transisses et misisses digitum in 
focum, idest in ignem, in quanto ego vidi signum quod sequitur 
Taurum, idest signum Geminorum, et fui intra ipsum. 

	|112-120.~  Nunc laudat illas stellas que faciunt signum
Geminorum, attribuendo eis virtutem magnam ad influendum bonum
ingenium.  O gloriose stelle, o lumen pregnans virtute grandi, a
qua, scilicet virtute, recognosco totum qualecumque meum ingenium
sit (Dantes natus est in Tuscia de mense maii, in ortu solis,
quando sol erat in Gemini, seu in signo Geminorum), vobiscum
nascebatur, et abscondebatur vobiscum, ille qui est pater omnis
mortalis vite, quando ego sensi a principio aierem Tuscum; et
postea, quando fuit gratia michi largita intrandi idest altam rotam
que vos gyrat, idest circumducit, vestra regio michi fuit sortita. 

	|121-123.~  Ad vos devota mente suspirat (auctor erat
devotus ad istud signum; et vult dicere quod multum obligatur isti
signo, quia sol erat in isto signo quando natus est, et talis
ascendens.  Etiam Gemini sunt signum faciens homines virtuosos, et
sol sapientiam significat; ergo influentia Geminorum reduxit eum ad
celum, idest ad faciendum istam speculationem.  A signo Geminorum 
recognoscit quantum ad inclinationem, non quantum ad perfectionem)
anima mea, pro acquirenda virtute ad passum fortem qui illam ad se
trahit. 

	|124-126.  Tu es ita prope ultimam salutem.  Tu se' si
presso al l'ultima salute~: hec est quarta pars huis capituli, in
qua auctor de precepto Beatricis respicit inferius, notando omnia
que sub pedibus erant, ut, consideratis omnibus creaturis, omnia
vide[re]ntur vilia respectu essentie divine, a qua dependet celum
et tota natura.  Et confortat Beatrix auctorem, annuntians sibi, 
quomodo est iam prope Deum, dicens: Tu es ita prope ultimam 
salutem, incepit Beatrix, scilicet dicere, quod tu debes habere 
luces tuas, idest oculos tuos, claras et argutas, idest acutas. 

	|127-132.~  Et ideo, priusquam tu illi fias magis
propinquus, respice infra, idest flecte te inferius, et videas
quantum mundum sub pedibus iam esse tibi feci; ita quod tuum cor,
quantumcumque potest, iucundum appresentetur turbe triumphanti, que
leta venit per istum etherem rotundum. 

	|133-135.~  Cum visu redivi per omnes, idest cum oculis
respexi omnes, septem speras, et vidi istum globum, scilicet
terram, talem, idest parvum et obscurum, quod ego subrisi (idest
videns parvulum circulum terre, qui videbatur michi unus punctus
respectu celi, ita quod trufatus sum de ipsa terra; ideo laudo
illum qui ponit spem suam alibi, quam in terra aut rebus terrenis)
de sua vili apparentia. 

	|136-138.~  Et illud consilium pro meliori approbo, quod
habet illum, scilicet globum terre, pro minori (|pro minori~, idest
minus de illo extimat); et qui ad aliud cogitat, idest qui aliter 
existimaret, vocari potest vere non probus. 

	|139-141.~  Incipit a luna, que fingitur filia Latone, ut
dictum est superius.  Vidi filiam Latone, scilicet lunam, incensam,
idest lucidam, sine illa umbra, scilicet macula lune, que fuit,
idest aliquando, michi causa, propter quam, scilicet umbram, iam
illam, scilicet lunam, credidi raram et densam. 

	|142-144.~  Aspectum tui nati, idest solis, o Ip[er]ion,
idest summe Deus (quia Sol est natus, sive filius, Iovis), ibi
sustinui, idest in celo (quasi dicat, quem aspectum, scilicet
solis, in terris non potuissem sustinere), et vidi quomodo moventur
circa solem scilicet, quia non multum distant a sole, vicini sibi, 
scilicet soli, Maia, idest Mercurius (ponitur hic nomen matris 
pro filio; quia Maia fuit mater Mercurii), et Dione, idest Venus, 
quia Dione fuit mater Veneris. 

	|145-150.~  Inde michi apparuit temperare Iovis malitiam
Saturni et Martis (et sic Iuppiter in medio stat inter Saturnum
patrem Iovis, et Martem filium Iovis), inter patrem et filium; et
inde fuit michi clarum variare, idest varietas, quod faciunt de
suis ubi, idest locis (quod est difficile astrologis videre,
quomodo permutantur et coniunguntur); et omnes et septem michi se
demonstrarunt, quantum sunt grandes, et quantum sunt veloces, et
sicut sunt indistincti reparatione. 

	|151-154.~  Uola, idest areola, sive superficies terre, que
nos facit tantum feroces, volvendo me cum eternis gemellis, tota
michi apparuit a collibus, sive etiam a montibus, usque ad fauces, 
idest ad mare, ubi sunt fauces fluviorum (vult dicere, quod vidit 
totam terram): postmodum revolvi oculos ad oculos pulchros, 
scilicet Beatricis, etc. 

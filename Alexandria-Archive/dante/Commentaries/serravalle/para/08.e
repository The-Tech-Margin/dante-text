	|SUMMARIUM.~  In isto octavo capitulo, quod
incipit: ^Solebat credere mundus~, auctor tractat de spiritibus
beatificatis in tertio planeta, scilicet in planeta Veneris, ponens
primo quomodo mundus errans, idest homines mundani, crediderunt
quod Venus, dea amoris, esset in tertio epiciculo; quam Venerem
dicebant genitam a Dyone, et Cupidinem genuisse.  In stellam igitur
Veneris, ipso non percipiente, ascendit.  In hoc planeta invenit
Karolum Martello, primogenitum regis Karoli Ciocti, regis Cicilie,
qui fuit valde domesticus auctori.  Qui Karolus indicavit auctori 
deceptionem, quam fecit rex Rubertus, germanus ipsius Karoli, 
suis filiis.  Hic Karolus mortuus est ante patrem: qui si 
vixisset post patrem, debebat esse rex Cicilie, comes Provintie 
et rex Ungarie.  Et obloquitur de avaritia regis Ruberti, germani 
sui.  Nota quod rex Rubertus, qui fuit rex Cicilie et germanus 
istius Karoli, fuit avarissimus, et fuit filius regis Karoli 
Ciocti, qui fuit valde liberalis homo.  Propter hoc movet 
questionem hic auctor isti Karolo Martello, quomodo est possibile 
quod ex largo, bono et liberali patre nascatur malus, avarus, et 
illiberalis filius.  Questionem solvit iste Karolus, dicens, quod 
pater, generans filium, dans sibi esse corporale, non dat animam, 
sed anima datur a Deo: a qua anima in homine sunt vitia et 
virtutes.  Nec celi faciunt hominem bonum, vel malum, licet 
faciant ipsum colericum vel flemmaticum, pinguem vel macrum, et 
etiam influant ad inclinandum tam ad bonum quam ad malum: et quia 
celi diversimode influunt, dum influunt ad bonum, utile esset 
quod homines darent se illis exercitiis bonis ad que inclinantur 
a celis; aliter raro facta bene vadunt. 

	|Proemio.~  ^Solebat credere mundus in suo periculo. 
Soleva credere el mondo in suo periglio~: hoc est octavum capitulum
huius Paradisi, in quo auctor tractat de animabus beatificatis in 
spera, sive in celo, Veneris, sive planeta.  Quod ad presens 
dividitur in quatuor partes.  In quarum prima auctor describit 
naturam huius planete Veneris, et ponit ascensum suum in illum. 

In secunda parte, que incipit ibi: 

     Inde fecit se unum magis; 
     Indi fecesi l'un, 

auctor describit unam animam illustrem, modernam et regalem. 

In tertia parte, que incipit ibi: 

     Ex quo ego dixi: Ego credo; 
     Perch'io dissi: Io credo, 

auctor movet unam questionem predicte anime, quam ipsa anima 
pulchre solvit. 

In quarta parte, que incipit ibi: 

     Nunc illud quod tibi erat; 
     Or quel che te era, 

illa anima ponit unam generalem conclusionem circa materiam 
questionis declarate. 

	|1-12.~  Auctor ergo, primo, more solito, continuans dicta 
dicendis, volens describere naturam planete, [dicit] et vult 
dicere, in summa, in ista littera continuativa, quod tempore 
Paganismi, antiqui pagani erant in maximis erroribus, tenentes 
opinionem positam a Platone in suo Thimeo, scilicet quod anime, 
venientes ad corpora, decidebantur, et dum separabantur a 
corporibus, redibant ad astra a quibus erant decise.  Et dicebant 
quod vis libidinis adeo valida et potens esset, infusa ab ipsa 
stella, sic, quod nullo modo posset vitari: que opinio falsa est 
et heretica.  Si autem crederetur quod huiusmodi stella 
inclinative influeret vim libidinosam, forsan opinio esset vera; 
sed ponere quod illa stella necessitet homines ad libidinem, non 
est bona opinio.  Ideo dicit auctor, quod homines mundani, idest 
homines dediti [libidini], in suum periculum, [sive] animarum 
suarum, adorabant predictam stellam.  Ista stella proculdubio 
secundum sententiam astrologorum habet facere ex sua influentia 
homines ingluviosos, luxuriosos, vanagloriosos, effeminatos in 
omni luxu.  Et vocat auctor istam stellam Ciprignam, quia in 
insula Cipri maxime tunc colebatur, et certe adhuc colitur, quia 
habitatores huius insule sunt valde venerei.  Actus venerei sunt 
tres: bene laute comedere et bibere; vacare delectationibus 
gustus, bene indui et ornari pulcherrimis vestibus; et luxuriari 
et vacare delectationibus tactus.  Et in uno monte, [qui] est 
[in] illa insula que Cyteron vocatur, maxime colitur, quia illi 
qui habitant circa ipsum, maxime luxuriabantur; ideo sepe a 
poetis Venus dicitur Cyterea.  Notandum, quod, secundum fictionem 
poetarum, in actibus venereis tres persone colebantur: Dyone, que 
fingitur mater Veneris, et Dyones, quasi nectens duos, scilicet 
masculum et feminam, dicitur; ipsa Venus, ipsa delectatio 
luxurie, et illa adorabatur pro secunda; tertia erat Cupido, 
scilicet amor, et fingitur Cupido filius Veneris.  Depingitur ut 
puer, quia luxuriosus efficitur puer quasi sine virilitate, idest 
sine viri virtute.  Depingitur cecus, quia aliquando [homines] 
capiuntur amore alicuius persone, indignissime amoris; ideo 
Petrarcha Franciscus ait: Nam si amor non esset cecus, cur eum 
cecum finxisset antiquitas? nam luxuriosi efficiuntur ceci 
corporaliter et mentaliter.  Depingitur a latus, quia velociter 
transcurrit ad unum contuitum unius mulieris quis capitur amore. 
Portat arcum et sagiptas, quia amor vulnerat corda insipientum, 
et aliquando sapientum.  Bene dicitur stella Veneris esse in 
tertio epiciculo, quia communis est opinio, quod planete 
habent epiciculum et in illo moventur saltem aliqui: in 
tertio, quia Venus tertius planeta est in ascendendo versus 
celum.  Nam Venus surgit et apparet in oriente de mane ante solem 
per duas horas, et est stella valde clara, et tunc precedit 
solem, et sic vocatur Lucifer.  Quidam amicus meus, bene nobilis 
homo, quando de mane videbat istam stellam, dicebat: Illa stella 
est oculus amasie mee.  Aliquando de sero post occasum solis 
apparet sic per duas horas; et tunc vocatur Esperus, ab Esperia, 
scilicet Hispania, ubi occidit sol.  Et ideo dicebant antiqui, 
quod sol aliquando procatur talem stellam, aliquando retro, 
aliquando ab ante.  Quod autem Cupido sederit in gremio Didonis, 
est fictio, quam facit Virgilius circa finem primi libri Eneydos. 
Tunc ad textum procedatur. 

	Solebat credere mundus in suo periculo, idest homines 
mundani, mundo dediti, quod pulchra Ciprigna, idest Venus in 
Cipro adorata, et fatuus amor (amor dicitur fatuus, quia infatuat 
homines), radiaret, idest splenderet voluta in tertio epiciculo 
(dicitur autem epiciclum ab ^epi~, quod est supra, et ^ciclos~, 
idest oculus, idest Venus in tertio epiciculo, idest in tertio 
oculo, sive in tertio ciclo, vel celo); quare non solum ei, 
scilicet Veneri, faciebant honorem de sacrificiis et de 
votivo |grido~, idest clamore, antique gentes in antiquo errore, 
idest Paganismo; sed Dyonem honorabant et Cupidinem, istam, 
scilicet Dyonem, pro matre sua, istum, scilicet Cupidinem, pro 
filio, scilicet Veneris; et dicunt, scilicet aliqui, ut Virgilius 
et Virgiliani, quod sedet in gremio Didonis, scilicet 
Carthaginensis; et ab ista, scilicet stella Veneris, unde ego 
principium sumo, scilicet ad tradendum de spiritibus qui fuerunt 
multum in amore, capiebant, scilicet antiqui, vocabulum stelle, 
que solem vaghezzat, idest procatur, vel percutit, nunc a |coppa~, 
idest a posteriori parte, nunc a |ciglio~, idest a parte 
anteriori.  Nam in Ytalia cilium est illa pars pilosa carnis, que 
est immediate super oculum. 

	|13-15.~  Modo auctor ponit introytum suum in speram
Veneris.  Ego non perpendi ascendere in ipsam, |salire~; sed quod
essem intra, michi dedit satis fidem domina mea, quam vidi fieri
pulchriorem, scilicet lucidiorem. 

	|16-21.~  Modo auctor ponit apparitionem spirituum
beatificatorum in ista stella, in duabus comparationibus: quarum
una est de favillis, que excutiuntur ab igne; alia est de vocibus
in cantu duplici, vel triplici, quando fit tenor per aliquem; qui
tenor multum stat firmus, idest facit notas quadras, vel tempora 
completa, et quando fit biscantus, qui facit multas minimas et 
semiminimas, quasi multum discurrentes: ita dicit auctor se 
vidisse alias lucernas, idest animas lucentes, que circulariter 
moventur, velocius alique aliis, sicut ipse alie earum clarius 
vident quam alie. 

	Nunquam venti de regione frigidiore aieris ita velociter 
moti sunt, visibiles vel invisibiles (licet omnes sint 
invisibiles de sui natura, tamen aliquando, quando venti 
circumducunt nubes, tunc quasi apparent visibiles), sicut illi 
spiritus venerunt ad auctorem, dimictendo motum circularem eorum; 
et unus illorum spirituum, inter quos audiebatur cantari Osanna, 
venit ad auctorem, etc.  Et sicut in flamma favilla, sive 
scintilla, videtur; vel sicut in voce, quando cantatur ad 
duplum, vel triplum, vox discernitur, quando una, scilicet vox 
tenoris, firma est, et alia, scilicet vox biscantus, vadit et 
redit; [sic] sup{p}le, vidi ego in ipsa luce, idest in stella 
Veneris, spiritus moveri et gyrari plus et minus currentes, ad 
modum, credo, earum visionum eternarum: scilicet, que clarius 
vident Deum, velocius moventur. 

	|22-27.~  De frigida nube non descenderunt venti, scilicet
unquam, visibiles, quando circumducunt nubes, vel non (quia venti
de sui natura sunt invisibiles), tantum festini, idest veloces, qui
non apparerent impediti et lenti, idest tardi, illis, qui illa
lumina (idest illos spiritus beatos) vidissent, divina, ad nos
venire, scilicet ad me et Beatricem, dimictendo gyrum, idest cursum
circularem, prius inceptum in altis Seraphinis, idest in illo 
ordine angelorum. 

	|28-30.~  Nota quod licet Aristotiles ponat, quod quodlibet
celum habeat unam intelligentiam moventem ipsum, auctor vult quod 
quilibet ordo angelorum habeat movere unam speram, et sicut sunt 
novem spere celorum, ita sunt novem ordines angelorum.  Et intra 
illa, scilicet lumina, idest spiritus beatos, que ante nobis 
apparuerunt, sonabat Osanna, idest Salva, idest audiebatur cantari,
ita, quod nunquam postea revidendi illuc et videndi, 
talia scilicet, et audiendi, non fui sine desiderio; idest, 
semper petii et desideravi talia audire et videre. 

	|31-33.~  Inde fecit se unum magis.  Inde fecesi l'un~:
ista est secunda pars huius capituli, in qua auctor ponit unam
animam illustrem modernam, que se obtulit, et omnes sacros
spiritus, ad complacentiam ipsius auctoris.  Nota quod iste fuit
spiritus Karoli Martello.  Nam Karolus Cioctus, sive Karolus
secundus, scilicet pater regis Ruberti, habuit multos filios:
quorum primogenitus fuit iste, scilicet Karolus Martellus; secundus
fuit Sanctus Lodovicus de Ordine Minorum; tertius fuit rex
Rubertus; quartus fuit dominus Philippus de Taranto; et alii
quinque.  Uxor Karoli secundi, sive Ciocti, fuit domina Maria,
filia regis Ungarie, qui non habuit aliam prolem nisi istam dominam
Mariam, ex qua Karolus Cioctus genuit novem filios masculos et
quatuor feminas, quorum primogenitus fuit iste Karolus Martellus,
qui habuit uxorem Alamanicam, scilicet filiam Rodulphi Imperatoris,
ex qua genuit filium, nomine Karolum.  Hic Karolus moriebatur 
ante patrem: qui se vixisset post patrem, debebat ex 
primogenitura esse rex Cicilie et succedere patri suo, et rex 
Ungarie et succedere matri sue, que fuit unigenita regis Ungarie, 
de quo nemo supervixit, nisi Maria mater istius Karoli Martello. 
Hic Karolus Martello, vivens, venit Florentiam cum 
centumquinquaginta iuvenibus pulcherrimis de regno Neapolitano, 
optime indutis et equitibus, obviam patri suo Karolo redeunti de 
Cathalonia, ubi steterat captivus longo tempore, captus per 
dominum Rigerium Delon admiralum regis don Petri, regis 
Cathalonie: et ibi, Florentie, Dantes, auctor, erat in bono 
statu, et fecit bonam amicitiam cum Karolo Martello; et si Dantes 
voluisset sequi ipsum Karolum Martello Neapolim, ipsum 
conduxisset libenter dictus Karolus.  Et si diu vixisset ipse 
Karolus, Dantes ivisset ad ipsum, a quo sine dubio ipse Dantes 
fuisset honorifice susceptus.  Ita asserit hic ipse Karolus; et 
ut ostendat ipse Karolus quomodo potuisset ipsum Dantem 
honorifice suscipere et apud se eum retinere, narrat sibi dominia 
que obtinuisset si vixisset.  Et primo dicit quod fuisset comes 
Provintie; nam Provintia dividitur in duas partes: una est ultra 
Rodanum; que pars pervenit ad regem Frantie propter dotem uxoris 
sue, que fuit filia comitis Raymundi, comitis ipsius Provintie; 
altera pars Provintie est citra Rodanum versus orientem, et illa 
pars pertinet ad regem Cicilie, scilicet Neapolitani, propter 
uxorem Karoli regis primi, qui fuit pater Karoli Ciocti, patris 
istius Karoli Martello; que uxor Karoli primi fuit etiam filia 
ipsius comitis Raymundi, comitis Provintie et soror carnalis 
regine Frantie.  Nota quod iste Karolus debebat esse rex Ungarie, 
ut dictum est, que Ungaria irrigatur ab aqua fluvii Danubii, 
postquam ipse Danubius egreditur fines Alamanie.  Debebat etiam 
esse rex Trinacrie, idest insule que dicitur Trinacria a tribus 
montibus, scilicet a Peloro, Pachino et Lilibeo, qui tres montes 
in illa insula Cicilie sunt.  Et inter montem Pachinum et Pelorum 
est mons Ethne, qui semper caligat, idest caliginem facit, 
emictens fumum, quia continue ardet ignis in illo monte; de qua 
caligine fingunt poete, quod ipsa procedit ab igne, qui exit de 
pectore Typhei gigantis, fulminati a Iove in illo monte Ethne. 
Sed istam positionem, sive fictionem, poeticam, removet ipse 
Karolus Martello, ponens opinionem veram Aristotilis dicentis, 
quod sub terra in aliquibus montibus, et etiam planitiebus, sunt 
vene sulphuree, que continue ardent, etc.  Ista caligo multum 
frequentat in faro Messine, sive Messane: quod farum est unus 
gulfus periculosus; sepe turbatur et commovetur ab Euro: Eurus 
est ventus orientalis ibi in partibus illis.  Vult dicere 
Karolus, quod fui[sse]t etiam rex Trinacrie, si non fuisset malum 
dominium quod fecit ibi avus suus, scilicet Karolus primus, qui 
posuit tales officiales in Trinacria, quod propter eorum 
avaritiam extorquentium nimiam pecuniam, a Siculis, ordinante 
domino Ioanne de Procida, proclamatum fuit in Palermo, civitate 
Trinacrie: Mora, mora; idest moriatur Karolus primus, unde 
Trinacria rebellavit se, et nunquam reges Neapolitani potuerunt 
reacquirere.  Rex Rubertus habebat, dum erat rex, aliquos 
officiales in regno suo, qui erant de Cathalonia, qui etiam, 
avari, male tractabant populum; ideo quia etiam rex Rubertus fuit 
avarus.  Quam avaritiam reprehendit hic Karolus Martello, dicens: 
Regnum Cicilie indigeret militia liberali et non avara, quia 
semper vellet reponere in archa, in bursia scilicet.  Iam ad 
textum.  Inde fecit se unum, scilicet illorum luminum, magis 
propinquum nobis, et solum incepit, scilicet dicere: Omnes sumus 
presti, idest citi, sive parati, ad tuam complacentiam, sive ad 
tuum placere, ad hoc ut de nobis gaudeas et ut tibi proficiat. 

	|34-39.~  Nos volvimur cum principibus celestibus de uno
modo, scilicet volvendi, de uno |gyrare~, scilicet circuire, et de
una siti, idest desiderio (nota: dum auctor erat iuvenis valde et 
philocaptus, fecit unam cantilenam de amore, cuius principium 
erat: ^Voi ch'intendendo 'l terzo ciel movete~), quibus de mundo, 
idest dum eras in mundo, dixisti iam (loquens istis angelis, cum 
quibus isti spiritus moventur uniformiter, dixit): Vos, qui 
intelligendo tertium celum movetis (istud fuit principium 
cantilene amoris); et sumus ita pleni amore, quod ad tibi 
complacendum non erit nobis minus dulce aliquantulum quietis; 
idest, licet gaudeamus et delectemur in nostro motu circulari, 
tamen non minus gaudebimus acquiescere aliquantulum amore tui. 

	|40-45.~  Tunc cum oculis, idest cum actu oculorum, auctor
petiit licentiam loquendi a Beatrice, quam obtinuit letanter. 
Postquam oculi mei se obtulerunt mee domine reverentes, idest cum 
reverentia, et illa, scilicet Beatrix, fecerat illos, scilicet 
oculos meos, contentos et certos, quia annuit se esse contentam, 
de quo oculi fuerant contenti, revolverunt se, scilicet oculi 
mei, ad lucem, idest animam, que promiserat se tantum, idest 
obtulerat; et dicere.  Qui estis? fuit vox mea, a grandi affectu 
impressa. 

	|46-48.~  Et tantum et taliter vidi ipsam, scilicet lucem,
fieri maiorem propter gaudium novum, quando ego loquutus fui
gaudiis suis.  Quia ex loquela valde gavisa fuit illa lux. 

	|49-51.~  Talem, scilicet qualem me vides, michi dixit, me
mundus habuit inferius; idest, [fui] in mundo inferiori, pauco
tempore: et si maius fuisset, scilicet tempus meum, multum erit
mali quod non fuisset. 

	|52-54.~  Mea letitia me tenet tibi celatum, que radiat
circum et me abscondit, quasi animal sua seta fasciatum, idest
occultatum, vel coopertum.  Nam animal quod facit sericum,
absconditur in seta.  Vel potest dici: Eritius, vel porcus
spinosus, absconditur in sua seta, idest in suis setis, sive
spinis. 

	|55-57.~  Satis me amasti, et habuisti bene unde, scilicet
quia ego te dilexi; quia si ego inferius stetissem et diutius
vixissem, ego tibi ostendebam de meo amore ultra quam frondes:
idest, fecissem tibi nedum bona verba, dicendo, sed optima,
faciendo. 

	|58-60.~  Modo ponit omnia que habuisset, si vixisset post
mortem patris, sicut ipse moriebatur ante patrem suum, Karolum
Cioctum.  Et primo tangit comitatum Provintie dicens: Illa sinistra
ripa, alias riparia, que lavatur, idest balneatur, de Erigdano
(melius dicitur de Rodano), postquam est mixtum cum Sorga (sunt duo
flumina in Provintia, sic vocata, que uniuntur invicem, ita quod 
Sorga intrat Rodanum: idest, illa pars Provintie que est citra 
Rodanum versus orientem) pro suo domino ad tempus, idest post 
mortem patris mei, si post ipsum vixissem, me expectabat. 

	|61-63.~  Modo describit dominium quod habuit in Ytalia. 
Nota quod regnum Neapolitanum stat infra istos terminos: ab
occidente est Gaieta, pulchra civitas; est supra mare, idest in uno
monte supra mare, qui mons est quasi in mari ex tribus lateribus. 
Barulum civitas est in Apulia, sive Barum.  Cathona civitas est in 
Calabria.  Truntus est fluvius apud civitatem Esculanam, ubi 
incipit regnum et est principium Aprutii et regni, ita quod 
Truntus dividit Marchiam Anconitanam ab Aprutio et regno; et 
Viride est fluvius in Apulia.  Infra istos terminos est regnum 
Cicilie, cuius ipse fuisset dominus, si vixisset post patrem 
suum.  Et illud cornu Auxonie, idest Ytalie (dicitur Auxonia, 
quasi audiens omnia: nam regnum Neapolitanum, sive Apulie, sive 
Cicilie, quod idem est, est quasi unum cornu Ytalie) quod 
imburgatur, idest suburbiis habitatur, vel ornatur edificiis, de 
Baro, de Gaieta et de Cathona, unde Truntus (fluvius est dividens 
Marchiam Anconitanam a regno) et Viridis (fluvius in Apulia) in 
mare sgorgantur, idest in mare fluunt vel descendunt. 

	|64-66.~  Modo tangit dominium quod habuisset in Ungaria,
dicens: Fulgebat iam michi in fronte corona, idest propinquus rex
eram illius terre, scilicet Ungarie, quam Danubius rigat, idest 
balneat, postquam ripas germanicas dereliquit; quia Danubius, 
maximus fluvius mundi, qui oritur in montibus qui dividunt 
Alamaniam ab Ytalia, ex parte tamen Alamanie primo fluit per 
Alamaniam, per Austriam et demum exiens de Alamania, ingrediens 
Ungariam. 

	|67-69.~  Modo ponit dominium, quod habuit in insula
Trinacrie, dicens: Et pulchra Trinacria, scilicet insula Cicilie,
que caligat, idest caliginem, scilicet fumum nebulosum, emictit
inter Pachinum, montem unum, et Pellorum, montem alium, in illa
insula, supra gulfum, idest brachium maris, ubi sunt S[c]illa et 
Caribdis; qui, scilicet gulfus, recipit ab Euro, ab illo scilicet 
vento Euro vocato, qui est quasi veniens ab oriente, maiorem 
brigam, idest maius impedimentum; quia ventus Eurus multum movet 
illus mare in illo gulfo. 

	|70-72.~  Modo assignat causam illius fumi, sive caliginis,
removens fictionem poeticam, non propter Typheum (idest illum 
gygantem, de quo fingitur quod spirat ignam de pectore, ex 
vulnere quod sibi infixit Iuppiter cum uno dardo quando 
fulminavit eum), sed propter nascens sulphur. 

	|73-75.~  Omnes iste partes et regiones, scilicet provincia
Provintie, regnum Ungarie, regnum Cicilie, regnum insule Cicilie, 
expectassent me, et reges descendentes a me, pro regibus suis, 
attendendissent suos reges natos ex me, sive per me de Karolo et 
Rodulpho (quia uxor sua fuit filia Rodulphi de Alamania 
Imperatoris), si malum dominium, quod semper accorat, idest corda 
accendit vel inflammat, populos subiectos, non commovisset 
Palernum, bonam civitatem in insula Cicilie, ad clamandum, 
scilicet contra Karolum primum avum istius: Moriatur, moriatur. 

	|76-81.~  Et si meus, scilicet rex Rubertus, frater
carnalis, hoc actenderet, avaram paupertatem Cathalonie iam
fugeret, idest expelleret a se aliquos suos officiales de
Cathalonia, qui erant pauperes et avari, ut illa, scilicet avara
paupertas, ipsum non offenderet (quod non faciebat rex Rubertus,
etiam ipse erat valde avarus); quia vere providere est necesse per
eum, idest necesse est sibi ut provideat, ne sit tam avarus, vel
per alium, ita quod sue barce, idest suo regno (quia sicut nauta
regit barcam, idest naviculam, sic rex regit regnum suum), onerate,
idest aggravate, collectis et gravaminibus, pluris oneris non
imponatur; idest, non tantum, nedum plus, regnum aggravetur. 

	|82-84.~  Sua natura, idest fratris mei regis Ruberti, qui
de larga parca, idest avara, idest de largo patri et liberali,
Karolo scilicet Ciocto, patre meo, parca, idest avara, descendit,
idest genita fuit, haberet necesse de tali militia, idest de tali 
milite vel rege, que, scilicet militia, non curaret, non vellet, 
mictere in archa, idest reponere in bursia. 

	|85-90.  Perch'io dissi: Io credo.  Ex quo ego dixi: Ego
credo~: hec est tertia pars huius capituli, in qua auctor movet
unam questionem ipsi anime, scilicet Karoli Martello, quam ipse, 
scilicet Karolus, solvit.  Questio est ista.  Quomodo est quod a 
patre largo descendat et nascatur filius avarus?  Apparet unum 
mirabile, quod filius avarus nascatur a patre liberali, quia 
filius deberet habere proprietates patris, ex quo descendit ab 
illo.  Questionem solvit Karolus dicens: Licet appareat 
naturaliter sic debere esse, tamen sic non est; quia licet natura 
naturata ex se produceret filios sibi similes, tamen celi et 
influentie celorum hoc impediunt; que celorum influentia est 
potentior et validior, quam virtus seminalis derelicta a 
generante in semine.  Et ad hoc declarandum, a longe procedens, 
dicit duo, unum naturale: et unum morale: demum concludit. 
Naturale est hoc, quod Deus, quoniam est prima causa, ex sui 
providentia posuit in celis unam virtutem, per quam influentie 
celorum producunt in istis inferioribus diversos effectus, a 
proposito et propter finem intentum, non autem a casu nec a 
fortuna.  Quia nisi influentia celorum ageret propter bonum finem 
intentum, sequerentur tria inconvenientia: primum est, quod 
productiones celorum essent casuales, ruinose, et non artes; 
secundum est quod angeli moventes orbes, non essent perfecti, 
quia non producerent effectus perfectos; tertium est quod etiam 
Deus, prima intelligentia, non esset res perfecta, quia non 
fecisset perfectos moventes orbes.  Que tria inconvenientia 
essent mira in philosophia naturali.  Morale dictum: quod melius 
esset homini, vel vivere civiliter vel sine civilitate?  Dicendum 
est quod melius est vivere civiliter, et maius malum esset non 
vivere civiliter.  Tunc additur: ad vivendum civiliter oportet 
quod multa conveniant et concurrant; oportet quod sint diverse 
artes, diversa exercitia et diverse occupationes; et sic oportet 
quod diversi homines diversa operantes sint; et sic oportet quod 
sint diversi effectus et diverse affectiones, et per consequens 
oportet quod sint diverse radices nostrarum affectionum et 
diversorum effectuum.  Si homo non viveret civiliter, vel esset 
Deus, vel animal brutum.  Omnium istorum, influentia, scilicet 
celestium, est causa.  Istis dictis, concludit Karolus Martello, 
quod si unus aptus ad sacerdotium, alius ad arma, unus ad 
philosophiam, alter ad pingendum, nascitur, hoc [h]a[bet] 
procedere a celo, sive ab influentia eius.  Tandem finaliter vult 
dicere Karolus, quod natura celi, quam vocat circularem naturam, 
sic [est] sicut sigillum ad ceram mortalium, ad mortales homines, 
qui se habent ad celum, quod influit in eis, sicut se habet cera 
ad sigillum, quod imprimit suam imprentam in eis; et quod duorum 
filiorum Israel, scilicet Iacob sive Israel, unus scilicet fuerit 
totus contemplativus et devotus, alius fu[er]it robustus venator, 
scilicet Esau, et homo armorum, hoc etiam asserit provenire a 
celo; et concludit quod, licet natura, scilicet naturata, semper 
vellet ex se producere sibi simile, tamen influentia celi non 
permictit, quia Providentia divina vincit naturam naturatam. 
Demum ponit unum notabile: quod si in hominibus fortuna bona, 
idest bona influentia, celi, invenerit malam dispositionem, non 
bene procedit, sicut semen iactum in terra indisposita non bene 
fructificat.  Ultimo reprehendit homines ex eo et pro eo quod 
ipsi non actendunt ad dispostionem naturalem; et ideo permictunt 
quod homines, qui essent ex natura apti ad unum, exerceantur ad 
oppositum, et ideo res sepissime male procedunt et non habent 
bonum finem: talem ponunt in religione, qui esset aptissimus ad 
arma, et talem homines assumunt in regem, qui melius exerceret 
officium predicatoris: et sic iter nostrum est extra rectam viam. 

	Perch'io disse.~  Ex quo dixi, scilicet ipsi Karolo: Ego 
credo quod alta, idest magna, letitia, quam tuus sermo, scilicet 
que hucusque michi dixisti, michi infundit, o domine mi, ubi omne 
bonum initiatur, idest habet principium et terminatur, per te 
videatur; idest tu vides, sicut illam, scilicet letitiam, 
scilicet que est in corde meo, ego video: et hoc gratum est michi 
plus; et etiam istud carum, scilicet michi erit, ad hoc ut ego 
discernam, respiciendo in Deum. 

	|91-93.~  Fecisti me letum, talia dicendo michi; et sic me
facias clarum, idest declara michi; postquam, idest ex quo,
loquendo, ad dubitandum me movisti, quomodo esse potest, scilicet
quod emanet, de dulci semine amarum; idest, quomodo potest de largo
patre nasci avarus filius, de bono malus. 

	|94-96.~  Hoc ego ad ipsum, scilicet dixi.  Et ipse ad me,
scilicet respondit, dicens: Si ego possum tibi monstrare unum
verum, ad aliud, quod tu petis, tenebis visum sicut tenes dorsum. 
Nota quod auctor stabat rectus in pedibus, tenebat tamen faciem 
inclinatam dum dubitabat; sed cognita veritate per doctrinam 
Karoli, ipse elevavit caput. 

	|97-102.~  Bonum, scilicet summum, scilicet Deus, quod
totum regnum quod tu scandis, ides ascendis, volvit et letificat
(quia Deus volvit regnum et letificat), fecit esse virtutem, idest
posuit, ex sua providentia in istis corporibus magnis, idest celis,
orbibus et planetis; et non solum nature provise, idest que 
habent providentiam, sicut sunt angeli et homines, sunt in mente 
que est a se perfecta, scilicet divina, que solum est a se 
perfecta (per modum idealem sunt omnes creature in mente divina); 
sed ipsa, scilicet mens divina, est simul cum earum salute. 

	|103-105.~  Et ideo quantumcumque iste arcus sagiptat,
idest ista influentia celorum operatur, dispositum cadit ad
provisum finem, sicut res in suum signum directa.  Nihil Deus et
natura frustra agunt, sed omnis faciunt propter finem intentum.  

	|106-108.~  Si hoc non esset, scilicet celum, quod tu
itineras, produceret ita suos effectus, quod non essent artes, sed
ruine; idest opera nature essent a casu et a fortuna. 

	|109-111.~  Et hoc esse non potest, si intellectus qui
movent istas stellas, non sint defectivi, et defectivus primus,
scilicet intellectus, scilicet divinus, quia non fecit illos vel
non habet perfectos.  Istorum duorum quodlibet est impossibile,
scilicet quod intellectus divinus sit defectivus, et etiam quod 
intelligentie moventes celos sint imperfecte. 

	|112-114.~  Vis tu quod hoc verum tibi plus dealbetur,
idest clarificetur?  Et ego, scilicet dixi: Non iam, quia
impossibile video quod natura in eo, quod est necessarium,
deficiat. 

	|115-117.~  Modo ponit dictum morale, quod est hoc.  Unde,
ipse, scilicet Karolus Martello, adhuc: Or dicas, esset peius pro 
homine in terra, si non esset civis, idest si homo non viveret 
civiliter, vel quod civilitas non esset?  Sic, respondi ego; et 
hic rationem non quero, idest probationem, quia bene video quod 
melius est homini quod vivat civiliter, quam quod vivat ut animal 
brutum. 

	|118-120.~  Et potest esse, si inferius, idest in mundo
inferiori, non vivitur diverse, sive diversimode, per diversa
officia, scilicet quod civilitas sit?  Non certe, si magister
vester, scilicet Aristotiles, qui composuit Ethicam, Yconomicam et 
Politicam, scilicet libros morales qui docent civilitatem, bene 
vobis scribit. 

	|121-123.~  Sic venit, scilicet ipse Karolus deducendo
hucusque; postea conclusit: Ergo esse diversas oportet vestrorum
affectuum radices.  Quasi dicat: necessarie sunt multe res et
artes, ut vivatur civiliter. 

	|124-126.~  Quare unus nascitur Solon (hic fuit unus de
septem sapientibus Athenarum, qui fuit valde sapiens, quietus et 
pacificus), et alter Serses (hic fuit rex Persarum, homo 
brigosus, martialis, bellicosus et sanguinis sitibundus, et 
homicida, discolus), alter Melchisedech (rex Salem, Sacerdos Dei 
altissimi, ut habetur Genesis nono capitulo), et alter ille, 
scilicet Dedalus, qui fecit laberinctum, qui volando per aierem, 
filium, scilicet Ycarum, perdidit.  Hic subtilissimi ingenii 
fuit, qui fecit sibi et suo filio Ycaro alas et volavit. 
Hystoria de isto Dedalo habetur in Inferno, capitulo 
decimosecundo: videatur ibi {^comm.~ vv. 11-12}. 

	|127-129.~  Circularis natura, idest celestis, que est
sigillum cere mortali, idest que imprimit suam imprentam in
mortalibus, sicut sigillum imprimit suam figuram in cera, facit
bene suam artem, idest bene influit; sed non distinguit unum ab
alio hospitio.  Homines, in quibus natura, sive influentia,
operatur, dicuntur et sunt hospitia illius artis, que influit et
producit diversos effectus; ideo illa natura non distinguit unum
hospitium ab alio, idest ita influit in uno, sicut in alio.  Ita
infundit in corpore filii regis, sicut in corpore filii rustici;
ita infundit in corpore nobilis, sicut ignobilis: ita quod in
infundendo non facit differentiam inter filos regum, nobilium et
ignobilium.  Ita agit in uno sicut in alio. 

	|130-132.~  Hinc evenit, idest procedit, quo Esau recedit
per semen a Iacob, et venit Quirinus, a simili patre, quod se
reddit Marti: idest a celo procedit quod Esau sit homo robustus,
venator, armiger; Iacob vero fuit totus contemplativus, pacificus:
tamen isti duo fuerunt gemelli, filii eiusdem patris et matris. 
Esau venit, idest efficitur, Quirinus.  Hoc dicitur per 
antonom[as]iam.  Quirinus dicebatur Romulus, quia portabat 
lanceam de quercu, ideo fuit vocatus Quirinus.  Iste Quirinus 
fuit Romulus: fuit filius unius stipendiarii et unius monialis, 
sacerdotisse ignis inestinguibilis dee Veste; quia tamen fuit 
probus in armis, et sagax, et rex primus Romanorum, Romani 
finxerunt eum fuisse filium dei Martis. 

	|133-135.~  Natura generata iter suum simile faceret semper
generantibus, si non vinceret Providentia divina.  Idest: filius 
natus et genitus semper esset talis qualis pater suus, si 
Providentia Dei aliter non disponeret: sed quia Providentia 
divina aliter disponit, ideo est quod sepe filius non assimilatur 
patri.  Et est responsio ad quesitum, quia celum aliter disponit. 

	|136-138.~  Nunc illud quod tibi erat retro, idest ignotum,
est tibi ante, idest notum, et declaratum, per dicta mea; sed ut
scias quod de te michi prodest, idest quod gaudeo de consolatione
tua, unum correlarium volo quod tu tibi vestias, idest sumas et 
teneas.  Quid sit correlarium, dictum fuit superius in
vigesimoctavo capitulo Purgatorii circa finem.  Natura hic 
inferior dicitur naturata, sive generata, ad differentiam nature 
celestis, vel divine, que dicitur natura naturans. 

	|139-141.~  Semper natura, si fortuna invenit discordantem,
supple facit, sicut omne aliud semen, scilicet quod extra suam
regionem facit malam provam, vel probam, idest malam productionem,
vel experimentum.  Piper, seminatum in diocesi Constantiensi, sive 
istius civitatis Constantiensis, non fructificaret, quia non est 
regio ubi piper nascitur.  Ita posito, quod eadem die generetur 
filius rustici et filius regis, et sic nascuntur simul in eodem 
momento, illam influentiam, quam celum dabit filio regis, dabit 
et filio rustici: sed filius rustici non habet fortunam quam 
filius regis: et ideo illa virtus, a celo infusa in filio 
rustici, non poterit proficere sicut proficit in filio regis. 

	|142-144.~  Et si mundus, ibi et apud vos inferius,
perpenderet ad fundamentum quod natura ponit, idest ad
dispositionem quam celum dat, sequendo illud, scilicet fundamentum,
haberet bonam gentem, idest gens bene proficeret. 

	|145-148.~  Sed vos torquetis, idest convertitis, vel
ponitis, ad religionem, talem qui erat natus, idest aptus natus, ad
cingendum sibi ensem, idest ad militiam; et facitis regem de tali,
idest talem hominem, qui est, supple aptus natus, ad sermocinandum.
Hoc dixit Dantes propter regem Rubertum, qui non fuit homo 
armorum, sed fuit pulcherrimus sermocinator, idest qui deberet 
fieri Frater Minor, vel Predicator.  Unde iter vestrum est extra 
stratam, idest viam rectam. 

	Licet auctor Dantes, in persona Karoli Martello, solveret 
questionem, scilicet quomodo ex bono et liberali patre nascitur 
malus filius et avarus, sicut apparet et visum est superius, 
michi videtur quod etiam modo sequenti posset etiam bene solvi. 
Primo supponendo, quod virtutes morales, intellectuales, et etiam 
theologice, non sunt innate a natura, nec insunt hominibus a 
natura, sicut bene probat Aristotiles secundo Ethicorum, in quo 
tractatur de generatione, augmento, et solutione atque 
corruptione, virtutum moralium.  Nam si a natura et naturaliter 
inessent virtutes morales, ubicumque esset natura humana, ibi 
essent et ille virtutes morales: sicut ubicumque et in quocumque 
est humanitas, ibi est risibilitas; et ubicumque est equinitas, 
ibi est hinnibilitas; et ubicumque est asinitas, ibi est 
rudibilitas.  Sed hoc non est in hominibus pravis et malis, quod 
in eis sint virtutes morales, et tamen in eis est humanitas 
pulchra et perfecta quantum ad esse specificum et humanum: quod 
oporteret, si virtutes inessent hominibus a natura et 
naturaliter.  Similiter esset dicendum de virtutibus 
intellectualibus, scilicet sapientia, intellectu, scientia, arte 
et prudentia.  Idem dicendum esset de theologicis et gratuitis. 
Modo pater, ut pater, non dat filio nisi esse singulare et 
specificum, sed non dat sibi esse sapientem, scientificum, nec 
esse temperatum, nec esse liberalem, aut avarum, magnificum, aut 
magnanimum, seu esse parvificum, aut pusillanimem.  Nam ista vel 
eveniunt a Deo ex speciali gratia, vel exercitio et usu atque 
consuetudine et ex studio.  Ab exercitio, usu, bono supple, et 
consuetudine, bonorum actuum et operum proveniunt virtutes 
morales; et quales actus frequentantur sufficienter, tales 
habitus generantur in mentibus hominum; ut probat Aristotiles in 
secundo Ethicorum et etiam in prologo Metaphisice; et quales sunt 
habitus, de difficili mobiles, in mentibus hominum, talium actuum 
et operum sunt productivi.  Virtutes autem intellectuales 
acquiruntur ex studio longo et doctrina, vel etiam per illapsum 
spiritualem Spiritus Sancti, ut patet in Apostolis et multis 
Sanctis.  Modo si filii regum, vel etiam aliorum hominum, 
assuescant, sive assuefiant, ad bonos mores, virtuosi, morales, 
et virtualiter operantes, fiunt; si autem male assuefiant, fiunt 
mali.  Ideo dicit Aristotiles in secundo Ethicorum: Differt autem 
non parum sic vel sic educare pueros.  Concedi tamen potest bene, 
quod celi constellationes dant dispositionem hominibus, et 
influunt inclinationem, ad hoc vel ad hoc.  Sed licet celi 
constellationes influant tales dispositiones, et inclinent ad hoc 
vel ad hoc, scilicet ad malum vel ad bonum, homo potest resilire 
et averti ab influentia celi, et facere totum contrarium eius ad 
quod celum inclinat.  Nam sapiens dominatur astris, ut vult 
Ptolomeus in suo Centiloquio.  Non igitur sit mirum, si ex bono 
patre et liberali nascitur malus filius et avarus, vel e 
converso, quia bonitas moralis, intellectualis et theologica non 
dantur a patribus suis filiis per generationem.  Et sic puto quod 
questio sit soluta satis decenter.  Bene credo quod auctor dicat 
verum in fine capituli: quia si pater bene videret et cognosceret 
ad quid naturaliter suus filius esset aptus natus, si esset 
licitum, bene faceret ordinare quod filius suus circa illud 
studeret et intenderet; quia si oppositum fieret, res non ita 
bene vadit.  Nam ubi concurrit naturalis dispositio, influentia 
celi, studium et exercitium hominum, tunc illud communiter venit 
ad finem intentum; aliter autem, non tam faciliter.  Non est 
tamen dubium, quod, [per] longum studium et exercitium 
continuatum, de non disposito ad scientiam, fit quis ingeniosus; 
de non disposito ad castitatem fit quis castus: sicut dicitur de 
Aristotile, quod abstinentia fecit ipsum castum, et longum 
studium fecit ipsum ingeniosum, etc. 

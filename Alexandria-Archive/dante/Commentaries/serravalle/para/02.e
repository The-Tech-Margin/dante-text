	|SUMMARIUM.~  In isto secundo capitulo, quod incipit: ^O
vos qui estis in parvula barcha~, auctor primo consulit
lectoribus huius libri, quod si non sint theologi, revertantur ad
Purgatorium et Infernum, in quibus sunt materie leviores et
sententie, nec sec ponant ad legendum Paradisum, in quo sunt
theologice materie et subtiles, quia hoc esse posset eis ad
submersionem; qui vero studuerunt Sacram Theologiam, securi
intrent.  Demum dicit auctor se ascendisse et intrasse lunam,
sicut radii luminares intrant corpora dyaphana.  Demum tangit de
macula, que est in luna, ponens primo opinionem philosophi,
scilicet Aristotilis, dicentis, quod illam maculam causant
raritas et densitas.  Demum contra talem opinionem arguitur;
postea solvitur instantian, que potest fieri contra talem
argumentationem; demum in fine Capituli concludit quod illa
macula est ibi ex natura lune, quia ille, qui fecit lunam et
stellas, talem ipsam lunam produxit sicut est.

	|Proemio.~  ^O vos qui estis in parvula barcha.  O voi
che se[te] in picciolecta barcha~: istud est secundum capitulum
Paradisi, in quo auctor, descripto in capitulo precedenti de
ascensu suo in celum et ad primam speram, scilicet lune,
describit suum introytum in speram lune et ipsam lunam.  Quod
dividitur in quatuor partes.  In quarum prima dat auctor suum
sanum consilium auditoribus circa presentem doctrinam.

In secunda, que incipit ibi:

     Concreata et perpetua sitis;
     La concreata et perpetua sete,

auctor ostendit quomodo intravit speram lune, et describit illam,
scilicet lunam.

In tertia, que incipit ibi:

     Sed dicatis michi, que sunt illa signa obscura;
     Ma ditemi, che son li segni scuri,

auctor movet questionem de nubecula illa, sive macula, que est in
luna, et arguit contra communem opinionem.

In quarta parte, que incipit ibi:

     Or sicut ad ictibus;
     Or come ai colpi,

auctor ponit causam huius macule, etc.

	|1-15.~  Primo igitur auctor consulit, et bene,
auditoribus, et primo grossis et rudibus, dicens: |Vos qui
estis~: quicumque estis grossi et inhabiles ad presentem
doctrinam, non immisceatis vos, nec intromictatis vos in ea,
scilicet in ista materia Paradisi; sed revertimini ad duos
precedentes libros, scilicet Purgatorium et Infernum, in quibus
tractatur aqua bassa, idest scientia naturalis, in qua non est
periculum submersionis.  Licet satis desiderosi, et secuti
fueritis me hucusque, si ulterius procederitis, possetis cadere
in periculum et aquam; [nam] quam modo apprehendo, nunquam fuit
navigata.  De[a] sapientie inspirat michi illam, et Apollo me
conducit, et Muse nove michi ostendunt Ursas, idest polum
arthicum, quem circu{m}eunt Urse; qui polus arthicus me dirigit
per tale mare.  Hoc dicit auctor, quia materie pertractate in
precedentibus duobus libris sunt leves, respectu materie de qua
in Paradiso isto tractabitur.  O vos qui estis in parvula barcha,
qui habetis paucum ingenium, qui non studuistis nisi scientias
naturales et mundanas, et non Theologiam supple, desiderosi
auscultare, sequuti, scilicet me retro meum lignum, scilicet
navem, idest meum ingenium, quod cantando varcat, idest
pertransit, redite ad revidendum vestra lictora, scilicet
Purgatorium et Infernum, in quibus est aqua non profunda, idest
nonnisi scientie naturales; non mictatis, idest ponatis, vos in
pelagus, idest in Theologia[m], que est profunda ut pelagus
maris, in quo forsan, perdendo me, idest non valentes me continuo
sequi, remaneretis |smariti~, idest devii vel territi.  Aquam
quam ego prendo, idest quam volo transcurrere, nunquam aliquis
cucurrit, idest nemo Sacram Theologiam descripsit poetice:
Minerva, dea scilicet sapientie, spirat, scilicet michi, et
Apollo, Deus scientiarum, me conducit: et nove Muse, aliter
novem, michi demonstrant Ursas.  Assignat causam, quare ipse
audet intrare tale et tantum pelagus, consulendo aliis quod non
intrent; quia ipse optima adiutoria habuit, que forsan illi,
quibus consulit quod revertantur etc., non haberent.

	Adiutoria sunt tria: primum est Minerva, dea sapientie;
secundum Apollo; tertium est nove Muse: aliqui dicunt novem Muse,
que finguntur in monte Parnaso.  Minerva, dea subtilitatis et
scientie, fuit una domina nobilis de genere regali, et fuit de
Athenis, et fuit repertrix multarum scientiarum, artiumque et
artificiorum; et propter hoc antiqui finxerunt eam deam
subtilitatum scientiarum.  De Apolline, qui colitur in monte
Parnaso, in iugo, vocato Cirra, qui habet in sua potestate
scientiam naturalem et poesim [dictum est]; de novem Musis etiam
dictum alias, que sunt Calliope, Merope, Metrope, Clio, Etacho,
Urania, Polamia, etc., [et] alie due.  Tamen [est alius] textus,
qui dicit nove muse, idest nove scientie, idest de novo
venientes.  |Ostendunt Ursas~: pulchra methaphora.  Nam Urse,
scilicet maior et minor, volvuntur circa transmuntana[m] et polum
arthicum, et transmuntana regit nautas per mare Sitie.  Illa[m]
transmuntana[m] navigantes, ignorant eorum itinera per mare,
etc., et ille Urse ostendunt nobis polum; quia non valeremus
contueri polum arthicum et transmuntana[m], nisi videremus
currum, qui circuit ipsum polum, etc.  Demum consulit subtiliter
intelligentibus et hiis qui longo tempore studuerunt Sacram
Scripturam, quam auctor vocat panem angelorum, de quo in presenti
vita vivitur sed non ad satietatem: hiis dicit auctor, quod ipsi
securi possunt sequi eum per altum mare, idest per profundam
Theologiam, sequendo ipsum ante aquam, que revertitur equaliter. 
Nam quando navis currit per mare, pulsa a bono vento, dividit
aquam transeundo; que aqua, post transitum navis, revertitur
equaliter ex omni parte, unde fuit divisa a navi transeunte.  Vel
dic, quod omni die fit fluxus et refluxus, et aqua maris fluit et
revertitur, et tamen mare non redundat plus una vice quam alia;
non minuitur, nec crescit, sed semper stat uniformiter.  Sic
accidit de Sacra Theologia: quidam trahunt eam illuc ad unum
sensum, alii ad alium, et tamen in se semper est vera, etc. 
Dicit hic auctor, quod isti intelligentes et ingeniosi, qui
sequ{u}ntur eum, mirabuntur plus quam alii gloriosi mirati sunt
quando viderunt Iasonem bifulcum, idest terram cum bobus arantem,
etc.  Vos alii pauci (quia pauci reperiuntur hodie boni
theologi), qui direxistis colla tempestive ad panem angelorum
(idest diu studuistis in Sacra Scriptura, que est panis
angelorum, idest spiritualium personarum et catholicorum), de quo
vivitur hic (quia pro maiori parte Theologia viatorum est de fide
et credendis, quia videmus hic in speculo et enigmate, etc.), sed
non devenitur ad satietatem, mictere potestis bene, idest ponere,
vos, per altum salem (idest mare, sive profunditatem, Sacre
Theologie, que est altum mare salsum, idest saporosum, quia sola
vera Theologia est sapida sapientia) vestrum navigium, idest
vestrum ingenium et studium, servando meum sulcum, idest iter,
vel tenendo mea vestigia, ante aquam que revertitur equaliter.

	|16-18.~  Gloriosi, qui sequuti fuerunt Iasonem, fuerunt
Hercules, Protheus, et alii.  Iason fecit fieri primam navim, que
fuit valde mirabile opus, nunquam amplius visum.  Ivit ad insulam
Cholchis pro vellere aureo, et oportuit eum, antequam posset
acquirere vellus aureum, preliari cum serpente, postea seminare
dentes serpentis victi et interfecti ab ipso, de quibus nati sunt
homines armati.  Et oportuit ipsum Iasonem arare cum bobus,
propter seminare dentes illos; et sic devenitur bifulcus. 
Comparatio ista bona est.  Modo auctor dicit: Vos qui me
imitamini, mirabimini, quia videbitis magnam navim nunquam visam,
quia hoc opus nunquam fuit alias factum.  Alia admiratio erit,
quia de vulgaribus terminis et vocabulis maternis videbitis nasci
viros armatos, scilicet sententias mirabiles, que mirabilia
facient et dicent.

	|19-21.  Concreata et perpetua sitis.  La concreata et
perpetua sete~: hec est secunda pars huius capituli, in qua
auctor ostendit, quomodo intravit lunam, et quomodo regratiatus
fuit Deo, qui conduxit eum ad talem locum; quod fecit de mandato
Beatricis.  Vult dicere autor, quod sitis sibi concreata
perveniendi ad celum, quod est deiforme, idest conforme Deo
creatori suo (hoc est dictum de celo empyreo), portabat Beatricem
et auctorem velociter, sicut ipsum celum movetur.  Nam ipsum
celum movetur in vigintiquatuor horis: ecce, si velociter
movetur.  Concreata et perpetua sitis et appetitus deiformis
regni (idest celi empyrei quod est deiforme, idest Deo conforme,
quia ipsum non est nisi lux et amor, et Deus est summa et
clarissima lux et amor immensus) nos portabat veloces, alias
velociter, quasi sicut celum videtis, scilicet velociter moveri. 
Quod non intelligitur de celo empyreo, quia ipsum est immobile,
sed intelligitur de celo lune, quod volvitur in vigintiquatuor
horis, motu raptus, scilicet diurno.

	|22-30.~  Modo ostenditur actus Beatricis, quem fecit. 
Beatrix versus sursum, idest respiciebat, et ego in eam
respiciebam, et forsan in tantum in quantum una sagipta, que
escit, idest ad terram cadit, quando non impellitur, et volat, et
a nuce dischiavatur, idest dissolvitur, vel dissolvatur, et a
balista emictit[ur] in balista.  Illud instrumentum, quod tenet
cordam, quando balista est protensa, vocatur apud Ytalicos nuce,
idest nux.  Vult dicere in tanto spatio, quanto sagipta a balista
currit per aierem, in tanto appulisse me vidi venisse, ubi
mirabilis res michi torsit visum, idest ad me suam faciem
convertit; et ideo illa, scilicet Beatrix, cui non poterat mea
cura esse absconsa, conversa ad me, ita leta sicut pulchra:
Dirige mentem in Deum, michi dixit, qui non coniunxit cum prima
stella, idest luna, qui nos duxit in primam stellam, scilicet
lunam.  Ecce iam auctor est in luna.  Omnis planeta est stella,
sed non e converso.  Ideo Beatrix voluit quod auctor
regratiaretur Deo omnipotenti, qui eum tantum levaverat in altum,
quod in corpus lunare eum perduxit, scilicet quo appetitus
naturalis et instinctum trahebat eum.

	|31-33.~  Modo auctor describit lunam, dicens, quod
videbatur sibi videre unam nebulam lucidam (et talis erat luna,
quia est de se lucida et clara; demum recipit lumen a sole),
densam et politam, spissam, idest densam (nullum corpus celeste
est spissius luna, aut solidius), politam ad instar adamantis
quod feriatur a sole.  Lunam vocat hic auctor margaritam, idest
perlam.  Merito: sicut perla est clara et rotunda, sic luna est
et alba et lucida.  Sed dicit lunam margaritam eternam, ad
differentiam nostrarum perlarum, que non eterne sunt.  Apparebat
michi, idest videbatur, quod nubes me cooperiret, lucida spissa
idest densa, solida et polita; quasi adamas, quia a sole feritur
et percutitur.

	|34-36.~  Intra per se, idest in se, me recepit eterna
margarita, sicut aqua recipit radium solis, permanens unita. 
Sol, licet transgrediatur vitrum vel aquam, tamen non recipit
alterationem, idest non scinditur, nec facit foramen aliquod. 
Ita auctor intravit lunam, non perforando ipsam, nec ledendo, nec
lesus fuit ab ipsa.

	|37-42.~  Modo auctor tangit unum dubium, quod posset
fieri; scilicet quomodo unum corpus intrat in aliud, nulla
lesione facta.  Quomodo est possibile quod dimensiones corporis se
penetrent, nulla lesione invicem facta? quia omnino videtur
oportere, quod aliquod corpus perforetur, ledatur, si dimensiones
debent sic penetrare.  Et dicit: Istud dubium posset hic moveri,
propter addiscere quomodo hoc potest fieri, et ad sciendum est
desiderium naturale.  Dixit tamen auctor quod, licet desiderium
naturale sit ad sciendum ista naturalia, tamen desiderium sciendi
ea que sunt ad salutem nostram, deberet nos plus movere: sicut
esset videre, percipere, qualiter natura humana unita est
divinitati; quod non bene potest videri nisi in vita eterna,
quando videbimus et ubi videtur clare et intuitive, non per
demonstrationem a priori vel a posteriori, sed intuitive, ita
quod ita clare intelligemus sicut hic capimus ea que sunt per se
nota.  Sicut sunt maxime, scilicet propostiones, que sunt per se
note; quemadmodum sunt iste: Omne totum est maius sua parte; de
quolibet affirmatio vel negatio.  Ista dicuntur vera prima, que
non dubitantur ab habentibus intellectum, habita notitia
terminorum.  Difficile tamen est videre quomodo clavus intret
lignum unum [aut] in aliud, sine lesura ligni; quomodo palus
figitur in terra, nisi terra scindatur.  Et quia omne corpus
habet tres dimensiones, scilicet longitudinem, latitudinem et
profunditatem, difficile est videre quomodo unum corpus penetret
dimensiones alterius, sine lesura eius.  Et ad hoc intelligendum
est bonum desiderium: sed mortales deberent avidius desiderare
videre et cognoscere unitatem divine essentie cum humana natura.

	Ego eram corpus, idest si, hic non concipitur, idest non
intelligitur, sicut, idest quomodo, una dimensio aliam penetrat,
quod esse convenit, idest oportet, si corpus in corpus
recipit[ur], idest si unum corpus in aliud vadit (hoc scire bonum
est appetere); sed reaccendere nos deberet magis desiderium
videndi illam essentiam, in qua videtur qualiter nostra natura et
Deus se unierunt.  Idest, velles tu videre res divinas per
rationes naturales: delecteris [scire] non divina per rationem
naturalem, sed appetas pervenire, ut videas quomodo due res, ita
diverse et distincte, sunt invicem unite sine alteratione
alicuius earum.

	|43-45.~  Ibi videbitur quidquid scilicet hic, tenemus
per fidem, non demostratum, sed erit per se notum, |a guisa~,
idest ad similitudinem, veri primi, quod homo credit.

	|46-48.~  Modo de mandato Beatricis regratiatur Deo,
etc., dicens: Ego respondi: O domina, iam devotus quantum esse
possum plus, regratior illi, qui de mortali mundo me removit.

	|49-57.  Sed dicatis michi.  Ma diteme~: hec est tertia
pars huius capituli, in qua auctor movit questionem Beatrici, de
illa nebula, sive macula que est in luna, cum in nullo alio
corpore celesti videatur aliquod simile, dicens: Que sunt illa
signa nigra, que sunt in luna? quid est, vel que est causa talium
signorum?  Nam plurime persone ignorantes, sicut sunt muliercule,
dicunt quod in illis signis est Cayn cum spinis, qui non recte
sacrificavit Deo.  Ipsa, hiis auditis, primo subrisit de tali
trufatica opinione, demum reddidit me actentum.  Vult dicere
Beatrix: quia in terra apud nos omnis nostra cognitio ortum habet
a sensu, vel visu, aut auditu, aut mediante aliquo alio sensu, et
si ibi sensibiliter aliqua percipitis et non omnia potestis
sensibiliter ibi comprehendere, non est postea mirum si ista, que
hic in celo, ad que sensus vestri non poterunt attingere, non
bene percipiatis; quia visus vester non habet hic vigorem propter
nimiam distantiam, et nemo vestrum unquam fuit hic.  Quasi dicat:
Si iudicium mortalium fallit ibi ubi non bene potest haberi
notitia rerum per sensum, non est mirum si fallit hic, ubi sensus
vestri non habent vigorem, ubi clavis semper non aperit.  Nam
ratio vestra habet curtas alas, idest non multum a longe
percipit.  Sed dicatis michi: Que sunt illa signa buia, idest
obscura, vel nigra, istius corporis, que inferius in terra, idest
in mundo, faciunt de Cayn confabulari alios, idest homines, in
hoc tenentes diversas opiniones?  Ipsa subrisit aliquantulum, et
postea, supple dixit: Opinio moralium si errat ubi clavis sensus
non aperit, idest ubi sensus non percipiunt, certe non deberent
te pingere sagipte, |strali~, idest sagipte, admirationis,
ammodo, idest non deberes admirari.  Postea retro sensus videas;
idest percipe quod ratio, scilicet vestra, habet curtas, idest
breves, alas.

	|58-60.~  Sed dic michi illud quod tu a te cogitas, idest
opinionem tuam.  Quid sentis in hoc?  Et ego, scilicet dixi:
Quidquid apparet hic superius diversum, credo quod illud faciunt
corpora rara et densa; idest credo quod raritas et densitas sint
causa istius nebule, sive macule, que est in luna.

	|61-63.~  Et ipsa, scilicet Beatrix, dixit: Certe, satis
videbis submersum in falso credere tuum, idest non esse verum,
sed falsum, si bene auscultas argumenta, que ego faciam adversus
illud, scilicet tuum, credere.

	|64-66.~  Modo incipit Beatrix ostendere, quod raritas et
densitas non sint cause macule lune; et incipit multum a longe
hoc ostendere, dicens, quod spera octava, idest firmamentum,
habet multas stellas, in quali et in quanto, idest in qualitate
et quantitate, differentes.  Si igitur raritas et densitas
causarent maculam lune, sequeretur quod solum una virtus esset in
omnibus stellis plus et minus distributa, vel saltem tantumdem;
quod non est dicendum.  Sed notandum est hic primo, quod opinio
Aristotilis, Averroys, et Alberti, et omnium bonorum
philosophorum, est quod raritas et densitas sint causa istius
macule sine fallo; et ita est, et vera est opinio, quia corpus
lunare est in una parte spissius, et in alia parte rarius.  Modo
radii solis, percutientes in ipsa luna, ubi inveniunt partem
densam, ibi refranguntur; tunc causant magnam luminositatem et
claritatem, et ibi luna apparet multum alba: ubi inveniunt partem
raram, penetrant intra et non refranguntur, sive reflectuntur; et
ideo non causatur ibi claritas sicut in partibus densis, et sic
illa pars habetur nigra.  Habetur exemplum horum dictorum in
alabastro, quod est species marmoris.  Alabastrum in partibus
bene densis est lucidum et album; in partibus suis raris est
longe minus lucidum seu clarum, et apparet quasi nigrum: et sic
est in luna.  Nec puto ego, quod auctor Dantes aliter crediderit;
sed ad ostendendum subtilitatem ingenii sui et profunditatem
scientie sue, vult arguere contra istam opinionem Aristotilis et
veram.  Ideo sic arguit, sicut patebit.  Facit duo argumenta:
unum physicum, et aliud perspectivum.  Physicum est hoc et tale:
Si solummodo densitas et raritas esset causa illius macule,
sequeretur quod rarum et densum causarent omnem diversitatem in
celo, et per consequens in omnibus corporibus celestibus
causarent talem maculam: quod non est verum ullo modo; nam in
nullo corpore celesti videtur talis macula nisi in luna. 
Preterea, radii solares percutiunt ita bene alios planetas, sicut
et lunam, et ita alias stellas, que sunt in firmamento, et tamen
nullibi causatur macula, nisi in luna, ut dictum est.  Videtur
etiam esse alii effectus in celo, et alie differentie rerum,
propter talem maculam lune, quia in firmamento sunt alique
stelle, que apparent maiores, alique minores, alique lucidiores
aliis, alique minus lucide, alique causant frigiditatem, alique
caliditatem, alique siccitatem, alique humiditatem: Venus apparet
cum maxima luce; Mercurius apparet parvus.  Modo in celo sunt
diversi effectus, et per consequens sunt diverse virtutes, et
diversarum virtutum diversa sunt principia formalia illarum
virtutum.  Non ergo solum rarum et densum sunt causa diversitatum
et diversorum effectuum et virtutum in celestibus.  Modo auctor
videtur velle dicere, quod si rarum et densum solummodo essent
causa illius nubecule, sive macule lune, sequeretur quod omnia
corpora celestia haberent virtutem unam solum et operationem
unam; quod non est verum, quia de similibus simile et idem esset
iudicium.  Ista ratio auctoris, hic facta, valet quantum potest;
quia licet opinio Aristotilis teneat quod rarum et densum sint
causa illius macule in luna, non vult Aristotiles quod omnium
diversitatum et differentium in celestibus sint causa rarum et
densum.  Preterea, non sequitur [quod si] in luna est aliqua pars
rarior et aliqua densior, quod in Marte vel in Iove sit
similiter: quia staret quod Mercurius esset uniformiter rarus vel
densus per totum; et tunc raritas et densitas in Mercurio,
venientibus radiis solis, non causarent maculam aliquam, quia
nulla esset ibi diversitas in raritate et densitate.

	Spera octava, sive firmamentum, demostrat et continet
multa lumina, idest multas stellas, in quibus, in quali et in
quanto, idest in qualitate et in quantitate, notari possunt
diversi vultus, idest multe diversitates; quas non causat raritas
nec densitas, supple.

	|67-72.~  Si rarum et densum, idest solummodo, hoc
facerent, una sola virtus esset tantum in omnibus, scilicet
corporibus et celestibus plus et minus distributa, vel saltem
tantumdem; supple, quod non est verum.  Et quare? quia virtutes
diverse esse conveniunt fructus principiorum formalium, idest
esse oportet fructus plurimorum principiorum formalium, et plura,
uno [excepto], sequerentur ad tuam rationem destructa.  Idest, si
ratio tua esset bona, neganda essent omnia, preter unum,
principia; quod non est faciendum, quia plura sunt in celo
principia formalia plurim[ar]um virtutum et effectuum, sicut bene
patet intuenti.

	|73-90.~  Modo facit aliud argumentum contra opinionem
Aristotilis, quod roborat per exemplum perspectivum.  Argumentum
est tale, quod fit per locum a sufficienti divisione.  Si raritas
esset causa illius macule in luna, aut illa raritas est
pertransiens totum corpus lunare, ita quod ad una parte penetrat
usque ad aliam; aut non penetrat totum, idest usque ad aliam
partem, sed vadit usque ad medium corporis lune, vel usque ad
tertiam partem, vel usque ad duas tertias partes: sed quecumque
detur, illa est falsa.  Patet de prima.  Quia si illa esset vera,
scilicet quod raritas penetret totum corpus lunare, tunc
sequeretur quod, quando sol eclipsatur propter interpositionem
corporis lune inter nos et solem, radii solares penetrarent per
partes illas raras, et sic viderentur radii solares, ipso sole
extante eclipsato.  Quod nunquam fuit visum nec auditum: bene, si
sol eclipsatur de die et aiere existente sereno, videntur stelle;
sed radii solis nunquam fuerunt visi.  Ergo apparet quod prima
pars, quod raritas penetret totam lunam, non sic est vera.

	Sed forte dabitur secunda pars, quod raritas illa non
penetret totum corpus lunare, sed solam medietatem vel tertiam
partem.  Et dicetur quod radii solares penetrantes usque ad
medietatem vel ad aliquem terminum, cum actingunt ad partem
densam, ibi refranguntur; sed propter nimiam distantiam, non
possunt causare luminositatem in superficie: illa pars remanet
obscura et nigra, et sic raritas, transiens usque ad medium
corporis lunaris, causat illam nigredinem et maculam.  Hanc
responsionem, que est verissima secundum Aristotilem, vult adhuc
infringere auctor et destruere, quod facit per exemplum
perspectivum, et dicit sic, sic respondens.  Sicut dictum est,
oportet dicere quod corpus, quoad aliquam sui partem, est sicut
corpus alicuius animalis, quod habet aliquam partem macram, et
aliquam grassam, quarum macra est rara et nigra, adeps vero, sive
crassa, spissa, densa, et alba, sicut patet in paetha, sive
mezina, porci, in medietate unius divisi per medium per longum;
quia una pars pinguis est alba, quia spissa et densa; alia,
scilicet macra, est nigra, quia rara: ita erit de celo lune. 
Contradicit hic auctor.  Licet radii solares reflectantur in
profundo et in medio corpore lune, propter hoc non debet causare
aliquam obscuritatem, vel nigredinem, nec illam maculam lune,
quia illa distantia bene potest minuere claritatem, sed causare
obscuritatem nullo modo; ita quod distantia potest esse causa
minoris luminositatis, sed non potest esse causa obscuritatis. 
Quod probat per tale exemplum.  Ponantur duo specula equaliter
distantia simul ante unum hominem, intuentem in illa per aliquod
spatium, unde possint bene videri; et aliud, scilicet tertium,
ponatur distantius per quadruplum, ita tamen quod possit videri
ab eodem, et habeas post terga unum lumen, quod feriat illa tria
specula.  Modo sic est, quod ab homine stante de propinquo
luminosa videntur in sua bona qualitate et in quantitate luminis;
illud autem quod magis distat, non videbitur in sua bona
quantitate, sed tamen videbitur in qualitate, et videbitur
luminosum, sed non in tanta quantitate.  In hiis visis erit
differentia in quantitate, sed non in qualitate.  Ergo responsio
illa non fuit bona, quod, propter distantiam, radii solis
refracti, sive reflexi, in profundo lune, causant tenebram in
superficie lune.  Et ad hoc demonstrandum, utitur exemplo
perspectivo, sicut dictum est.

	Etiam, si rarum esset illius obscuri causa, quam petis tu
idest, esset illa raritas per totum, vel ultra in partem esset de
sua materia ieiunum, idest vacuum, vel quia esset in totum
raritas vel solum in parte hic planeta, scilicet luna, [vel],
sicut compartitur, idest dividitur, pingue et macrum in corpore,
scilicet alicuius animalis, ita hic in suo volumine, idest in sua
essentia, cambiaret cartas, idest mutaret formam cartarum, quia
una esset alba, alia nigra.  Vult dicere quod una pars lune esset
alba, scilicet spissa et densa, et alia nigra.  Scilicet, si
primum esset, scilicet quod raritas penetraret per totum usque ad
aliam partem, hoc manifestaretur in eclipsi solis, esset
manifestum in eclipsi solis, propter transparere; idest radii
solares apparerent in eclipsi: quod est falsum et nunquam fuit
visum.  Istud non est, idest prima pars divisiones non est vera,
ut patet.  Ideo videndum est de alio, scilicet membro divisionis. 
Et si evenit quod aliud, scilicet membrum, cassem, idest
demonstrem non esse verum, falsificatum erit tuum apparere, idest
tua existimatio.  Si est quod istud rarum non penetret, idest
transeat, in totum, esse convenit, idest oportet, dare unum
terminum, unde suum contrarium, idest densum, ulterius transire
non permictat et ibi refrangentur radii solares; et inde alienus
radius, scilicet solis, refrangetur sic, sicut color revertitur
per vitrum, quod retro se plumbum abscondit; idest sicut accidit
quando solis radius percutit speculum, quod est vitrum abscondens
retro se, idest post se, plumbum.

	|91-93.~  Or dices tu, quod se demonstrat tetrum, idest
obscurum, ibi radius, scilicet solis, plusquam in alia parte,
propter refrangi ibi magis retro, idest distantius ab intra. 
Ideo modo [non] generatur lumen, imo apparet tenebra et
obscuritas, et sic causatur macula lune.

	|94-96.~  Ab ista instantia potest deliberare te, idest
declarare, experientia, si unquam illam probas, que esse solet
fons rivis, idest doctrinis, vestre artis.

	|97-105.~  Tria specula apprehendas, et duo removeas a te
de uno modo, idest ponas distantia a te equaliter, et aliud
remotius, idest ponas.  Intra prima, scilicet duo, oculi tui se
reperiant, idest bene intueantur.  Conversus, scilicet tu, ad
illa, scilicet tria secula, facias quod post tergum tibi stet
unum lumen, quod tria secula accendat, idest illuminet, et
revertatur ad te ab omnibus repercussum, idest revertatur ad
ydola illius luminis, que reflectuntur in illis tribus speculis. 
Quamvis in quanto, idest in quantitate, tantum se non extendat,
scilicet ydolum luminosi corporis, quod reflectitur a speculo
magis distante, ad visionem tuam a longe, ibi videbis quomodo
convenit quod equaliter resplendeat, idest quodlib{e}t ydolum,
rediens ab illis tribus speculis in qualitate tamen, non in
quantitate.  Modo in hac parte ultima mirabiliter auctor
gloriatur de suis probationibus.

	|106-108.  Or sicut ab ictibus calidorum radiorum.  Or
come ai colpi delli caldi rai~: hec est quarta pars huius
capituli, in qua auctor ponit causam macule lune, secundum quod
videtur dicendum secundum opinionem, quam tetigit hic.  Et primo
indicat auctori Beatrix, quomodo habet perfectam declarationem,
quod raritas et densitas non causant maculam lune, per talem
comparationem.  In nive sunt tria, scilicet subiectum, quod est
aqua, albedo et frigiditas.  Si nix percutitur a radiis calidis
solaribus, ipsa liquefit, et subiectur eius, scilicet aqua,
remanet nudum de albedine et frigiditate.  Sic, concludit
Beatrix, quod Dantes, auditis probationibus ipsius Beatricis,
remansit nudus de opinione quam habebat, scilicet quod rarum et
densum essent causa macule lune: sed ammodo vult sibi dicere
opinionem veram, unde sit illa macula.  Or sicut ab ictibus
calidorum radiorum, scilicet solis, nivis remanet nudum
subiectum, et de candore et frigore primis, idest que erant prius
ibi, quia nix erat alba et frigida; sic remanebit tibi
intellectum, idest opinio omnino falsa, qua credebas rarum et
densum causare maculam in luna.

	|109-111.~  Sed ammodo te volo informare de luce ita
veraci, idest vera opinione, que tibi tramolabit, idest
reverberabit, sicut sol, in suo aspectu.  ^Tremolare~; quasi
tremendo irradiare.  |Tremolabit~: idest irradiabit.

	|112-123.~  Iam auctor a longe incipiendo [curat] ponere
opinionem quam hic videtur asserere; ad quam declarandam,
ponendum est tale exemplum.  In una dominio est dominus
principalis, ut in regno rex, qui est primus dominus, non
dependens ab aliquo.  Talis dominus habet vicarium suum, cui
commictit dispensationem omnium officiorum et aliorum
disponendorum.  Tunc talis vicarius de mandato regis dispensat
officia, dando huic unum, alteri aliud, et sic de singulis.  Illi
vero, quibus facta est dispensatio, operantur secundum voluntatem
regis, prout eis consit[u]it[ur] mandatum a vicario regis.  Sic
ymaginatur hic auctor, quod primum mobile sit rex omnium
fiendorum, seu faciendorum; et loquitur hic auctor philosophice. 
Non est dubium, quod Deus, primus motor, est rex universi; sed
auctor bene credens hoc, ponit istum modum loquendi.  Scilicet,
quod primum mobile sit dominus, in quod est omnis virtus et
potentia omnium faciendorum.  Istud primum mobile habet vicarium
suum scilicet celum stellatum, sive firmamentum, cui commictit
omnes suas vires ad distribuendum omnia officia: et tunc
firmamentum, recipiens tantam virtuem a prima spera, sive primo
mobili, distribuit virtutem illam septem planetis; qui planete,
cum intelligentiis eos moventibus, adimplent omnia eis imposita
per primum mobile, quia intelligentie, que movent planetas,
operantur cum corporibus quibus sunt coniuncte.  Sic septem
planete se habent, quod desuper se recipiunt et in inferioribus
influunt.  Sicut enim spera octava recipit a primo mobili, ita
confert Saturno: Saturnus recipit a firmamento, et confert Iovi:
Iuppiter recipit a Saturno, et confert Marti: et sic se singulis. 
Firmamentum, quod habet tot stellas a mente profunda, scilicet ab
intelligentia, que ipsum movet, accipit ymaginem omnium
faciendorum, et sic de illa sua intelligentia sigillum ad
imprimendum in inferioribus, etc.; et intelligentia, que movet
orbem et planetam, operatur in sua rota, sicut anima operatur in
corpore, que in diversis membris operatur diversos effectus:
sicut anima in oculis operatur visionem, in auribus auditum, in
naribus odoratum; et sic virtus diversa facit diversam ligam cum
corpore, quod vivificat, idest movet.  A prima igitur
intelligentia, que movet primum mobile, proveniunt omnia que sunt
in corporibus celestibus: que prima intelligentia voluit et sic
fecit tale corpus lunare, scilicet quod aliqua pars eius esset
magis lucida quam alia, et aliqua esset magis alba quam alia; ita
quod illa nigredo, que est in luna, quam appellamus maculam, non
causatur a raro et denso, sed est ibi de natura corporis lunaris;
sicut videmus quod in aliquo lapide pretioso est aliquando aliqua
macula, aliqua pars minus lucida quam alia.  Quasi dicat auctor,
quod Deus fecit lunam talem, quod aliqua pars eius est lucida et
aliqua non sic, unde apparet illa nubecula, et non in aliis
corporibus celestibus, quia placuit ipsi Deo facere in luna et
non in aliis, etc.  Utrum autem Deus moveat primum mobile per se,
vel ordinaverit quod aliqua intelligentia, alia ab ipso Deo,
moveat ipsum primum mobile, non est presentis speculationis.  Et
hec est opinio, quam ponit hic auctor de macula lune.  Tunc ad
textum sic.

	Intra celum divine pacis, idest intra celum empyreum, |si
[gira~], idest movetur, unum corpus, scilicet primum mobile, quod
est inter celum empyreum, in cuius virtute esse totum ab ipso
contentum iacet, idest in ipso sunt omnes virtutes productive.

	Celum sequens, scilicet immediate, scilicet firmamentum,
quod habet tot visiones, idest stellas, illud esse, idest illas
virtutes, partitur, idest dividit, per diversas essentias, idest
speras et diversos planetas, ab eo distractas et ab eo contentas.

	Alii gyrones, idest planete, per varias differentias,
idest partes, distinctiones, quas intra se habent, disponunt ad
suum finem et ad sua semina.

	Ista organa mundi sic vadunt (nam orbes et planete et
celi sunt organa, quibus Deus et intelligentie motrices operantur
suos effectus naturales), sicut tu vides ammodo, de gradu in
gradum, quod a parte superiori recipiunt, scilicet influentiam,
et ab inferioribus faciunt, idest operantur.

	|124-126.~  Beatrix facit auctorem actentum dicens:
Respice bene ad me, idest nota bene illa que dico tibi, sicut ego
vado per istum lacum ad verum, quod tu desideras, scilicet scire;
ita quod postea scias solus, scilicet a teipso, tenere guadum,
idest tenere viam rectam et bonum transitum.

	|127-129.~  Sed posset quis dicere: Quomodo orbes faciunt
istud quod tu dicis? ideo, hoc ostendendo, assignat rationem
dicens: Quodlibet istorum celorum habet suum motorem, scilicet
unam intelligentiam, vel angelum, que intelligentia movet et
disponit illud, sicut anima, que est in corpore, virtutem suam
disponit, et cum illa operatur diversimode per diversa membra, ut
per aures auditum, per oculos visum, et sic de singulis; ita quod
una potentia facit diversas operationes.

	Motus et virtus sanctorum gyrorum, idest orbium, seu
planetarum, sicut a fabro ars malei, a beatis motoribus convenit,
idest oportet, quod spiret, idest inspiretur.  Sicut igitur faber
cum maleo, mediante arte fabrili dat formam gladii vel alterius
artificiati ab ipso fabro; sic intelligentia, coniuncta celo et
movens illud, distribuit inferius: sed talis intelligentia habet
in mente omne id quod facere habet.

	|130-132.~  Celum, quod tot habet lumina, faciunt
pulchrum, idest ornant, scilicet celum stellatum, sive
firmamentum, a mente profunda, que ipsum volvit, prendit, idest
accipit, ymaginem, et fit de illa, ymagine scilicet, sigillum,
quia postea operatur in inferioribus rebus sicut sigillum in
cera.

	|133-138.~  Nunc facit comparationem de anima humana, que
per diversa membra diversimode diversa opera operatur et facit. 
Et sicut anima intra vestrum pulverem, idest corpus, quod est
pulvis, per differentia membra et conformata, idest conformiter,
ad diversas potentias se revolvit, sicut ad aures ad audiendum,
ad oculos ad videndum, etc.; sic intelligentia suam bonitatem,
multiplicando per stellas, explicat, idest communicat, gyrando se
super suam unitatem.

	|139-141.~  Virtus diversa facit diversam ligam, idest
intelligentia diversa, cum pretioso corpore quod ipsa vivificat,
idest cum orbe, quod ispa movet, in quo, sicut vita, in ea
ligatur.  Utrum autem intelligentia iungatur orbi sicut motrix
tantum, vel sicut faber iungitur rote, aut iungatur sicut forma,
quemadmodum anima unitur corpori formaliter, non est presentis
speculationis.  Diversa virtus facit diversam ligam, idest
monetam; idest diversa virtus facit diversos effectus.

	|142-144.~  Propter naturam letam unde derivatur, virtus
mixta per corpus lucet, talis virtus, a leta natura, idest a nona
spera, sicut letitia per pupillam vivam.  |Letitia~: idest
potentia.  |Per pupillam vivam~: idest per organa bene obedientia
virtuti active et agenti.

	|145-148.~  Ab ipsa venit, idest procedit, id quod de
luce ad lucem apparet differens, idest id quod in luna apparet,
non scilicet a denso et raro; ipsa, scilicet intelligentia prima,
movens, est formale principium, idest totale, quod producit, et
conformiter ad suam bonitatem, turbum, idest turbatum, idest
obscurum, et clarum.  Idest intelligentia prima fecit sic in luna
aliquam partem turbidam, idest obscuram, et aliquam claram; quod
quidem turbum, sive obscurum, nos vocamus maculam in luna.  Non
igitur rarum et densum, sive raritas et densitas, causant illam
nubeculam in luna; sed Deus sic fecit lunam, et est illud de
natura lune.  Sicut superius dixi, opinio Aristotilis est vera,
et sic credo ego quod auctor crediderit, sed tamen ad dandum
exercitium lectoribus, voluit hic sic dicere, et subtilis
ymaginatio est proculdubio.

	|SUMMARIUM.~  In isto tricesimosecundo capitulo, quod
incipit: ^Affectum ad suam complacentiam~, auctor ponit quomodo
Sanctus Bernardus assumpsit officium doctoris, et incepit dicere:
Vide illam, que est ad pedes Regine: est Eva, que fecit plagam
humano generi, quam ipsa Regina unxit et sanavit.  In tertiis
sedibus sedet Rachel cum Beatrice, Sarra, Rebeccha, Iudith et Ruth:
et sic de gradu in gradum sedent Hebree.  Et ex ista parte, in qua 
apparet pomum maturum, sedent illi spiritus qui crediderunt in 
Christum venturum; ex alia parte unde sunt intercisi semicirculi, 
stant illi qui crediderunt Christum venisse.  Sub Sancto Ioanne 
Baptista sunt Sancti Franciscus, Benedictus et Augustinus; et 
alii postea stant sicut meruerunt.  Nota quod Dantes dividit 
celum Empyreum, quantum ad situm spirituum humanorum, in duas 
partes equales: in sinistra sunt omnes de Testamento veteri; in 
dextra sunt omnes assumpti ad celum de novo Testamento.  Demum 
iste due partes dividuntur per transversum: et in superiori parte 
stant illi qui suis meritis cum meritis Christi ascenderunt; in 
inferiori parte stant illi qui nihil per se meruerunt, sed solum 
propter merita Christi, cum aliquibus conditionibus, mediante 
fide parentum, mediantibus oblationibus, et circumcisione ante 
adventum Christi, illic sunt deportati.  In parte inferiori 
sinistre partis stant parvuli, modo dicto salvati, de antiquo 
Testamento; in parte inferiori dextre partis stant filii 
christianorum baptizati, et [qui] moriebantur ante tempus 
discretionis, etc.

	Movetur unum dubium hic tale.  Illi pueri, qui 
moriebantur ante usum rationis, non sunt uniformiter beati, sed 
unus est beatior alio.  Unde procedit hoc?  Nam non propter merita 
eorum, excedentia unum reliquum, provenit ista inequalitas, nec 
ex meritis Christi, et nulla alia datur causa istius beatitudinis. 
Unde ergo hoc procedit?  Hoc dubium proponit auctor Sancto
Bernardo, qui declarans ei dubium istud, dicit in ista curia nullum
posse esse casum nec aliquam fortunam, nec evenit hic a casu
aliquid aut fortuna, sicut nec sitis, nec fames, sed omnia sunt per
antiquam legem stabilita.  Ideo dicit Sanctus Bernardus, quod
quando Deus creat animas, non omnes dotat sua gratia equaliter, sed
unam plusquam aliam; et secundum maiorem gratiam vel minorem quam
Deus dat, sunt postea iste anime parvulorum beatiores una alia: et
hic nulla alia causa potest assignari, nisi quia sic facere placet
Deo.  Demum Sanctus Bernardus admonet auctorem ut respiciat in
faciem similiorem Christo, asserens illam esse faciem Virginis
gloriose, que potest eum iuvare et adiutorium sibi prebere ad
videndum Deum.  Circum circa Virginem volabant et recirculabant
quasi innumeri angeli.  Demum inter alios festabat Sanctus Gabriel,
cantans: Ave Maria, gratia plena; et isti dicto respondebat tota
curia Paradisi.  Postea dixit Sanctus Bernardus auctori: Ammodo
veni, et intuere sicut ego loquar.  Illi duo patritii, qui sunt
propinquiores Regine, sunt due radices istius rose: ille qui est a
sinistris, est Adam qui momordit pomum toto humano generi tam
amarum; ille qui est a dextris, est ille pater vetustus, idest
Sanctus Petrus, cui Deus dimisit claves.  Iuxta Adam sedet Moyses;
de contra Sanctum Petrum stat Sancta Anna, que continue intuetur
filiam suam; et e contra sedet Lucia.  Et dicit Sanctus Bernardus: 
Ammodo faciendus est finis istis dictis, et orandum est ad 
Virginem gloriosam, ut impetret gratiam a Deo pro auctore, ut 
ipse sic disponatur quod possit videre Deum. 

	|Proemio.~  ^Affectum ad suum placitum.  L'affecto al suo
piacere~: istud est tricesimumsecundum capitulum istius Paradisi,
in quo auctor, declarata forma Paradisi in capitulo precedenti in 
generali, declarat predictam formam particulariter.  Et dividitur 
in quatuor partes.  In quarum prima distinguit ipse auctor gradus 
ordinis, tam novi quam veteris Testamenti. 

In secunda parte, que incipit ibi: 

     Et scias quod a gradu inferiori; 
     E sappi che del grado in gi@u, 

auctor describit gloriam et beatitudinem parvorum innocentium, et 
pertractat unum dubium subtile circa materiam illam. 

In tertia parte, que incipit ibi: 

     Respice ammodo in faciem; 
     Riguarda omai nella faccia, 

auctor describit felicitatem et gloriam Beate Virginis Marie, que 
omnes excedit. 

In quarta parte, que incipit ibi: 

     Sed venias ammodo; 
     Ma vieni omai, 

auctor describit aliquos spiritus illustres tam veteris quam novi 
Testamenti. 

	|1-15.~  Primo igitur auctor distinguit ordinem beatorum, 
premictendo continuationem dictorum cum dicendis, more suo 
solito, sic.  Nam in fine precedentis capituli auctor conclusit, 
quod Sanctus Bernardus eum invitavit ad contemplandum Virginem 
Mariam; ideo nunc dicit quod post verba ista, assumpsit, scilicet 
Sanctus Bernardus, officium Doctoris sive Magistri et cepit 
loqui.  Dicit igitur auctor: Affectum ad suum placitum ille 
contemplans, idest ille Bernardus videns meum affectum ad suam 
complacentiam, liberum officium Doctoris sumpsit, idest sicut 
Doctor loquutus est, sicut solitus erat in vita, et incepit, 
scilicet loqui, ista verba sancta.  Ista littera est satis 
intricata, istius capituli; ideo notanda sunt aliqua.  Primo, 
quod auctor intendit hic dicere, quo, sicut una mulier, scilicet 
Eva, dampnavit mundum, ita alia salvavit mundum; idest sicut Eva 
fuit magna causa dampnationis humani generis, ita Virgo Maria 
fuit magna causa salutis.  Utitur hic Sanctus Bernardus isto 
vocabulo plaga, sive vulnus, quia per plagam, sive per vulnus, 
sepe infertur mors plagato.  Ideo dicit quod plagam, quam 
aperuit, idest fecit et percussit, Eva, scilicet eamdem unxit et 
clausit Virgo Maria.  Omnia ista vocabula sunt similitudinaria, 
quia unctores plagarum sunt causa clausionis et curationis 
earumdeum; sicut aperitio plagarum, idest scissio plagarumque 
punctura earumdem, sunt causa productionis egritudinis.  Secundo 
est hic notandum, quod auctor hic dividit et distinguit celum 
Empyreum et curiam celestem in duas medietates et partes equales, 
sicut et tota terra dividitur in duas partes equales.  Licet 
communis divisio contineat tres partes, scilicet Asiam, Europam, 
et Africam, rei veritas est, ut vult Lucanus, quod Asia est 
medietas terre habitabilis, et Africa et Europa sunt alia 
medietas; quia tantum de terra habitabili continet Asia sola, 
quantum continent Europa et Africa simul.  Tunc sic, a simili 
spera celi, sive celum Empyreum et rotundum.  Ymaginemur igitur 
unam lineam, que dividit ipsum celum Empyreum in duas medietates: 
in qua[rum] una, scilicet in sinistra, sunt omnes anime veteris 
Testamenti; in alia, scilicet in dextra, sunt omnes salvati in 
Testamento novo.  Ymaginemur etiam, quod in qualibet istarum 
partium sunt gradus a summo sursum usque ad ymum deorsum, et sunt 
gradus superiores, medii et inferiores; et nedum sunt tres 
gradus, [et] sunt situati secundum prius et posterius, superius 
et inferius, sed et sunt quinque, sex, septem, et amplius.  Nota 
quod auctor facit magnam mentionem de mulieribus, que fuerunt 
matres multorum progenitorum primi ordinis, scilicet antiqui 
Testamenti.  In primo gradu est regina celi, scilicet Virgo 
Maria.  Sub pedibus eius, secundum gradum habet Eva, mater 
omnium; et dicitur pulchra, quia plasmata fuit a Deo.  Tertium 
gradum tenet Rachael, per quam figuratur vita contemplativa, cum 
qua sedet domina Beatrix, que est divina scientia, contemplativa 
ipsius Dei.  Sub istis, in quarto gradu, stat Sarra; in quinto 
Rebeccha; in sexto Iudith; in septimo Ruth Moabitis.  De Rachaele 
dictum fuit satis in secundo capitulo Inferni, que fuit uxor 
Iacob, sive Israel, ex qua ipse genuit Ioseph et Beniamin, pro 
qua servivit Laban socero suo quatuordecim annis; ideo per ipsam 
figuratur vita contemplativa.  De Beatrice dictum est satis. 
Rebecha fuit uxor Ysaac, ex qua nati sunt Esau et Iacob.  Iudith 
fuit illa bona vidua, que liberavit Bethuliam, oppidum Israel, 
per decapitationem Holofernis, principis militie regis 
Nabuchodonosor, regis Assiriorum, obsidentis Bethuliam, ut 
habetur per totum librum Iudith.  Alia mulier fuit Ruth, ex qua 
Bo[o]z genuit Obeth, qui fuit avus David, qui propter delictum, 
quod commisit de uxore alie[n]a, Urie, fecit illum psalmum, 
Miserere mei, Deus, secundum magnam misericordiam tuam. 

	In isto ordine sunt iam positi septem gradus, in quorum 
supremo sedet regina celi, scilicet Beata Virgo Maria.  In 
secundo, sub isto primo, stat Eva.  In tertio stat Rachael cum 
Beatrice.  In quarto Sarra uxor Abrahe.  In quinto Rebeccha uxor 
Ysaac.  In sexto Iudith.  In septimo Ruth.  Modo ab isto septimo 
gradu infra usque infimum, ultimum scilicet, stant alie Hebree, 
dirimentes, idest dividentes, de flore, scilicet de rosa.  Nota 
etiam quod varium credere in Christo habet dividere istum florem 
et ista scampna: nam aliqui crediderunt in Christum venturum, et 
omnes qui crediderunt in Christum venturum [stant ex una parte; 
alii qui crediderunt in Christum], qui venit in preterito, sunt 
qui salvati sunt postquam Christus venit in mundum, et isti stant 
ex alia parte.  Modo isti varii modi credendi, scilicet credere 
in Christum venturum, et credere in Christum venisse, sunt unus 
murus, qui dividit istum florem et istam rosam.  Nota etiam quod 
auctor vocat hic florem vacuum, ubi sunt spiritus veteris 
Testamenti; aliam partem floris, sive rose, vocat auctor 
intercisam, sive partes semicirculorum intercisorum, ubi sunt 
omnes salvati de novo Testamento, [et] ubi sunt collocati. 
Videtur etiam velle dicere auctor hic, quod tot salvabuntur de 
novo Testamento, quot sunt salvati de veteri Testamento.  Tunc ad 
textum. 

	|4-6.~  Plagam, idest vulnus, propter quam mundus fuit
dampnatus, quam Maria reclausit, idest sanavit, et unxit, illa, que
tantum pulchra ad suos pedes, scilicet Virginis Marie, scilicet
sedet, e[s]t illa, scilicet Eva, que aperuit, idest percussit, et
que punxit, idest pupigit.  Idest: illa Eva, que dampnavit humanum 
genus propter esum ligni vetiti, sedet ad pedes, idest sub pedes, 
Virginis Marie, que sanavit plagam illam et unxit. 

	|7-9.~  In ordine quem faciunt tertie sedes, Rachael infra
istam, idest sub ista, scilicet Eva, cum Beatrice [sedet], sicut tu
vides.  Quasi dicat: Tu, Dantes, bene scis quod per Rachaelem 
figuratur vita contemplativa; et Beatrix est tota contemplativa; 
ita quod in tertio scampno istius rose, sub gloriosa Virgine, 
scilicet celi regina, stant iste due, scilicet Rachael et 
Beatrix. 

	|10-15.~  Sarra[m] in quarto scampno, Rebeccha[m] in quinto
scampno, Iudith in sexto, Ruth in septimo, et illa[m], scilicet 
Ruth, qui fuit proava cantoris, scilicet David, qui propter 
dolorem falli, scilicet peccati, quod commisit cum Bersabea, 
alias uxore Urie, dixit de crimine, Miserere mei, scilicet illum 
psalmum, potes tu videre, scilicet iam, sic de limine in limen, 
idest de gradu in gradum, infra, scilicet descendendo cum oculis, 
degradari, idest de gradu in gradum ascendi vel descendi, sicut 
ego, supple video, qui proprio nomine vado per rosam, scilicet sic 
nominando, infra de folio in folium, idest de fronde in frondem. 

	|16-21.~  Iam vidimus septem gradus: modo descenditur infra
septimum.  Et a septimo gradu infra sicut usque ad ipsas, 
succedunt Hebree, dirimendo, idest dividendo, de flore omnes 
comas, idest summitates; quia secundum intuitum, qui fecit fidem 
ad Christum, iste, scilicet fides, est murus a quo, vel ubi, 
dividuntur sacre scalee, idest sacri gradus. 

	|22-24.~  Ab ista parte, ubi flos est maturus, idest
perfectus, vel repletus (quia in illa parte veteris Testamenti non
sunt reponendi plures spiritus beati, humani), in omnibus foliis
suis sunt assisi, idest sedent, illi qui crediderunt in Christum 
venturum. 

	|25-27.~  Ab alia parte, unde sunt intercisi devoti
semicirculi, invicem, idest simul, stant illi, qui ad Christum,
postquam venit, habuerunt visum, idest illi qui crediderunt
Christum venisse. 

	|28-33.~  Et sicut hinc gloriosum scampnum domine celi,
idest Virginis Marie, et illa scampna sub ipso tantam cernam, idest
ordinem, vel electionem, faciunt; sic contra illud, scilicet 
scampnum, ex adverso magni Ioannis, scilicet Baptiste, qui semper 
sanctus, idest in utero matris sanctificatus fuit, desertum et 
martyrium suffersit, idest sustinuit, vel sustulit, et postea 
Infernum per duos annos, quia duobus ante mortem Christi 
decapitatus fuit pro vera lege, scilicet Moysi[s], approbanda et 
sustinenda.  Quia Sanctus Ioannes Baptista fuit maximus 
contemplator, ideo prope ipsum collocat valde contemplativos 
sanctos, sicut sunt isti ammodo immediate nominandi. 

	|34-36.~  Et sub eo sic ordinem sortiti sunt Franciscus,
Patriarcha et fundator Ordinis Fratrum Minorum; Benedictus
devotissimus, qui habet multos Ordines; et Augustinus sacratissimus
Doctor; et alii usque huc de gyro in gyrum, idest de circulo in
circulum. 

	|37-39.~  Nunc respice altum, idest profundissimum, videre
divinum, idest Providentiam divinam, quia uno et alio aspectu fidei
(unus aspectus est credere in Deum venturum, alter credere Christum
venisse), equaliter implebit istud viridarium, idest celum 
Empyreum.  Hic notantur duo: primum est, quod nemo salvatur nisi 
in fide Christi; secundum, quod numerus predestinatorum de veteri 
Testamento est equalis numero salvandorum de novo Testamento. 

	|40-45.  Et scias quod a gradu in gradum.  E sappi che del
grado in gi@u~: hec est secunda pars huius capituli, in qua auctor 
describit beatitudinem et gloriam parvulorum innocentium.  Hic 
notandum est quod, sicut erat linea a supra ad infra, ita 
ymaginandum est, quod [erat] una linea per transversum, ita quod 
sunt sic in parte sinistra due partes, in quarum suprema sunt 
illi, qui propter sua merita illuc ascenderunt, et in alia sunt 
illi innocentes, qui illuc ascenderunt per gloriam, scilicet 
propter merita Christi et fidem parentum.  Ita in parte dextra 
ubi sunt illi de Testamento novo, sicut in sinistra [ubi] sunt 
illi de Testamento veteri, sunt due partes; in quarum superiori 
sunt illi qui propter sua merita sunt illuc deportati, in 
inferiori sunt innocentes qui solum propter merita Christi et 
fidem Ecclesie sunt illic beati.  Nota quod propter merita 
Christi omnes qui sunt salvati, habent salutem, quia Christus in 
cruce et in aliis suis laboribus meruit vitam eternam pro omnibus 
hominibus, qui erunt salvati de utroque Testamento.  Sunt igitur 
in celo Empyreo quatuor partes: duo superiores, una a sinistris 
ubi sunt Sancti Patres antiqui veteris Testamenti, qui propter 
sua merita sunt ibi; alia a dextris, in qua etiam sunt illi de 
novo Testamento, qui etiam sunt ibi propter sua merita.  Postea 
sunt due alie partes inferiores, una a sinistris in qua sunt 
parvuli innocentes, qui [propter merita Christi et fidem parentum 
sunt ibi; et una a dextris, in qua sunt parvuli innocentes; qui] 
etiam propter merita Christi et fidem Ecclesie sunt ibi.  Et in 
qualibet istarum partium sunt gradus multi et multi, superiores 
et inferiores, ut patet in circulo descripto in precedenti folio
{diagram not reproduced}.  Et illi parvuli innocentes, qui sunt in
istis duabus partibus inferioribus, tam a sinistris quam a dextris,
qui sunt ibi propter merita Christi et fidem parentum, adhuc sunt
ibi cum aliquibus conditionibus.  Conditiones sunt vel fuerunt
iste.  In prima etate, conditio fuit cum innocentia fides parentum
cum aliquibus oblationibus.  Post primas duas etates, fuit conditio
necessaria pro masculis cum innocentia circumcisio; sed in 
tempore gratie, idest in novo Testamento, cum innocentia et cum 
fide Ecclesie necessarius est baptismus Christi.  Sed quia 
auctori videbatur, et bene, quod adhuc inter parvulos innocentes 
tam veteris quam novi Testamenti essent gradus, ita quod unus 
habet plus de gratia quam alter, hoc genuit in mente auctoris 
unum magnum dubium, unde hoc proveniebat, cum propter nullum 
meritum alicuius istorum ullus sit ibi.  Merita Christi sunt 
equalia in se, fides parentum est equalis: unde provenit quod 
illorum parvulorum innocentium aliquis sit beatior alio?  Hoc 
videtur quasi evenire a casu et a fortuna; quod male esset 
concedendum in celo, imo nullo modo.  Dubitanti sic auctori 
Sanctus Bernardus offert se declaraturum illi dubium istud.  Et 
primo totaliter negat omne casuale punctum, omnem casum, esse in 
celo, omnem fortunam; dicens, quod sicut non potest esse in illo 
beato regno sitis, neque fames, nec ulla tristitia, sic nec ullus 
punctus casualis aut ulla fortuna: quia quidquid est ibi, quod 
videtur ibi, quodlibet est sicut est stabilitum per eternam 
legem; et omnia hic sibi invicem respondent, sicut responderi 
debet ab annulo ad digitum, quia annulus non debet esse latior 
nec strictior quam sit digitus grossus vel subtilis.  Sic isti 
parvuli sunt hic in celo sic collocati non sine causa sufficienti;
esto quod unus sit gloriosior alio et beatior, et sic erit in
eternum: quia Deus taliter consolatur, quietat, omnes qui sunt hic,
quia nemo potest velle nisi illud quod habet et quod Deus vult eum
habere.  Sed ista que dicta sunt, valde bona sunt et perfecta;
tamen auctor volebat scire causam, unde et propter quam istud
evenit: quia illorum parvulorum innocentium, quorum nullus est ibi
propter sua merita sed solum propter aliena, quare igitur unus est
beatior alio; cum in aliis, scilicet qui propter sua merita sunt
hic, maioritas et minoritas beatitudinis proveniat a maioribus
meritis et pluribus, quod hic non evenit?  Unde ergo est ista
diversitas beatitudinis?  Volens respondere Sanctus Bernardus, dat
causam, dicens, quod Deus qui libere et in suo beneplacito creat
animas illas, dotat diversimode et dat eis gratiam suam diversimode
et inequaliter; et hoc solum facit, quia sic sibi placet facere,
ita quod ipse Deus liberrime et cum suo beneplacito creat animas
illas et creando dotat de gratia sua secundum plus et minus; et hoc
solum ex hoc provenit, quia placet sibi sic facere: et cui dat plus
de gratia sua, ipsa habet postea plus de beatitudine, quam illa 
anima cui dedit minus de sua gratia.  Et hoc satis clare apparuit 
et claruit in illis duobus gemellis, scilcet Esau et Iacob, 
filiis Ysaac et Rebecche, qui preliati sunt in ventre matris, ut 
habetur in Genesi; de quibus ibi habetur, quod in ventre matris 
habuerunt iram remotam, quia Iacob tenebat Esau per pedem ne 
egrederetur extra matris corpus ante ipsum.  Ideo digne ille 
innocens habet maiorem gloriam, qui a Deo in sua creatione habet 
plus de gratia divina.  Et ad hoc considerandum debet nobis 
mortalibus sufficere effectus, idest notitia cum effectu.  Nota 
quod, secundum Aristotilem primo Posteriorum, rerum possumus 
habere et acquirere notitiam ab effectu ipsarum aliquando, et 
aliquando per causam.  Sed de ista materia istius dubii vult 
Sanctus Bernardus quod sufficiat nobis scire ab effectu, et non 
queramus scire per causam; et debemus nos mortales stare contenti 
de questione quia, et non querere in hac materia propter quid, 
idest causam.  Hec materia de scire propter quia et propter quid, 
diffuse fuit tacta in Purgatorio et in capitulo tertio.  Istis 
dictis ad textum procedatur. 

	Et scias quod a gradu inferiori, idest inferius 
descendenti, qui ferit, idest vadit, ad medium tractum duarum 
discretionum, idest divisionum, propter nullum meritum ibi 
sedent; idest in duabus inferioribus partibus istarum duarum 
partium divisarum per medium, sunt ibi parvuli innocentes, non 
propter ipsorum merita, sed propter merita supple Christi et 
fidem parentum, sed propter aliena, scilicet merita, cum certis 
conditionibus, scilicet fide parentum, oblationibus, 
circumcisione et baptismo.  Quia omnes isti sunt spiritus soluti, 
idest a corpore separati, priusquam haberent veras electiones, 
idest usum rationis; ideo non pot[u]erunt mereri. 

	|46-48.~  Bene potes propter hoc perpendere propter vultus,
scilicet pueriles facies, et etiam propter voces pueriles (quia 
cantant continue: Apocalypsis quartodecimo capitulo: Cantabant 
canticum novum ante sedem Dei), si tu bene eos respicis et si eos 
auscultas. 

	|49-51.~  Nunc ipsemet Bernardus movet dubium et recitat
dubium, de quo auctor appetebat declarari, dicens: Nunc dubitas tu,
et dubitando siles; sed ego dissolvam forte ligamen, in quo te 
stringunt cogitationes subtiles, idest declarabo te de dicto 
dubio. 

	|52-57.~  Intra amplitudinem istius regni casualis punctus
non potest habere situm, nisi sicut tristitia, sitis vel fames
(ista tria non sunt in regno vite eterne; unde Apocalypsis 
vicesimoprimo capitulo dicitur: Absterget Deus omnem lacrymam, 
etc.); quia per eternam legem est stabilitum quantumcumque vides, 
ita quod iuste hic respondetur ab annulo ad digitum.  Nota quod 
hic nihil potest esse nisi iustum et iniustum, quia lex divina 
non potest errare, quia omnia respondent hic sibi invicem iuste 
et bene, sicut annulus debet respondere digito. 

	|58-60.~  Et ideo ista festinata gens, idest isti pueri,
qui festinanter mortui sunt, idest in pueritia, in vera vita non
est sine causa, et stabitur hic, per ipsam scilicet, vel
permanebitur (verbum impersonale), plus vel minus excellenter,
idest inequaliter, quia unus eorum erit beatior alio. 

	|61-66.~  Rex, per quem istud regnum, idest Deus, pausat,
idest quietat, in tanto amore et in tanta delectatione, quod nulla 
voluntas est amplius ausa, idest audax, idest nulla voluntas, 
vult amplius quam habeat, vel quam velit Deus sibi dare, mentes 
omnes, idest animas humanas, in suo leto aspectu creando, ad suum 
placitum illas dotat diverse, idest illis dat de sua gratia 
diversimode, alicui plus, alicui minus: et hic sufficiat 
effectus.  Et hic, scilicet, non plus queras causam quare est 
hoc; sufficiat scire quod sic Deus fecit. 

	|67-69.~  Et hoc expressum et clarum vobis, scilicet
mortalibus, notatur in Scriptura Sancta, scilicet in libro Genesis,
in illis gemellis, scilcet Esau et Iacob, qui in matre habuerunt
iram commotam. 

	|70-72.~  Ideo, secundum colorem capillorum, de tali gratia
altissimum lumen digne convenit, idest oportet, quod incapilletur,
idest coronetur, vel ornetur; idest, dignum est quod ita sit sicut
placet Deo. 

	|73-75.~  Ergo sine mercede, idest merito, eorum morum,
locati sunt per gradus differentes, solum differendo in primo
acumine, idest in Deo qui penetrat omnia.  Differunt in Deo, quia
Deus differenter dedit eis gratiam. 

	|76-78.~  Sufficiebat eis, idest parvulis innocentibus, in
seculis recentibus, idest in primis duabus etatibus, scilicet ab
Adam usque ad Noe et a Noe usque ad Abraham, cum innocentia, pro 
habenda salute, solummodo fides parentum. 

	|79-81.~  Postquam prime etates fuerunt complete, convenit 
masculis, idest oportet masculos ad innocentes pennas, per 
circumcisionem, acquirere virtutem. 

	|82-84.~  Sed postquam tempus gratie venit, idest tempore 
Christianismi, sine baptismate perfecto Christi, idest cum aqua 
vera et cum forma verborum data a Christo (Matthei ultimo 
capitulo) et ab Ecclesia, etcetera, talis innocentia inferius non 
fuit retenta. 

	|85-87.  Riguarda omai.  Respice ammodo~: hec est tertia
pars huius capituli, in qua auctor describit gloriam et felicitatem
gloriose Virginis Marie, que super omnes transcendit.  Imponit 
Bernardus auctori, quod ipse debebat respicere in facie illius 
que similior est Christo.  Dicunt enim phisici, quod melius 
signum est in filio quando matrizat quam quando patrizat in 
similitudine: nam facies Virginis Marie erat similis faciei 
Christi filii sui.  Ergo respicias, dicit Bernardus auctori, in 
faciem Virginis Marie, quoniam eius claritas poterit disponere te 
ad videndum Deum. 

	Tunc auctor respiciens in faciem Marie, vidit maximam 
letitiam portatam a Sanctis, qui sunt ibi; et quidquid viderat 
ante, idest usque huc, auctor, [non] dederat sibi tantam causam 
admirationis.  Et ecce tunc subito supervenit Gabriel angelus, 
salutans Virginem, dicens: Ave, Maria, gratia plena; et sic 
responderunt omnes angeli et spiritus, ita quod omnes erant in 
bona serenitate et in magna letitia |Riguarda omai~, respice 
ammodo, in faciem que Christo plus assimilatur: nam illa claritas 
sic te potest disponere ad videndum Christum. 

	|88-93.~  Ego vidi super ipsam tantam allegrezzam, idest
tantum gaudium, pluere, portatum in eternas mentes, creatas ad 
transvolandum per illam altitudinem, idest in mentes angelorum, 
quod quantumcumque ego videram ante, in tantam admirationem non 
me suspendit, nec michi monstravit de Deo tantam similitudinem. 

	|94-96.~  Et ille amor, qui prius descendit, cantando, Ave,
Maria, gratia plena, ante eam suas alas extendit. 

	|97-99.~  Respondit ad divinam cantilenam (quia illa
cantilena fuit divina, quia de Deo) ab omnibus partibus, idest ab
omni latere, beata curia, scilicet celestis, ita quod omnis
aspectus fuit factus magis clarus, idest letus. 

	|100-105.~  Modo auctor interrogat Sanctum Bernardum de
isto angelo, quis ille sit, dicens et captans eius benivolentiam
dulcibus verbis: O sancte pater, qui propter me comportas, idest
patienter fers, vel sustines, esse hic infra, idest in basso loco,
ad docendum me et informandum, dimictendo dulcem locum, in quo tu 
sedes, propter, vel per, eternam sortem, idest quem tibi Deus 
deputavit ab eterno, qualis, idest quis, est iste angelus, qui 
cum toto |gioco~, idest gaudio vel festivitate tota, respicit in 
oculis nostre Regine, philocaptus, idest amore accensus, ita quod 
apparet de igne? 

	|106-108.~  Recu[cu]rri sic adhuc ad doctrinam illius, qui
se abbellibat, idest qui pulcher efficiebatur, ex Maria, sicut de 
sole stella matutina. 

	|109-114.~  Et ille michi, scilicet dixit: Letitia et
pulchritudo, quanta esse potest in angelo et in anima, tota est in
eo, et sic volumus quod sit; quia ipse [est] ille qui portavit
palmam infra ad Mariam, quando Filius Dei onerare se voluit de
nostra salma.  Idest, iste est ille angelus, qui salutavit
Virginem, quando Verbum voluit incarnari.  Qui fiebat pulcher ad
conspiciendum Mariam, sicut lucifer ad adventum solis; idest sicut
stella Dyana, vel Veneris, post cuius ortum satis cito oritur sol. 

	|115-117.  Sed venias ammodo.  Ma vieni omai~: hec est
quarta pars huius capituli, in qua auctor describit aliquos
spiritus illustres.  Dicit igitur hic Bernardus auctori: Respicias
semper sicut tibi dicam, ut possis videre spiritus illustres.  Sed 
venias ammodo cum oculis, scilicet respiciendo, sicut ego ibo 
loquendo, et nota grandes patritios (nota: patritii dicebantur 
antiquitus filii patrum et Consularium romanorum) istius imperii 
iustissimi et pii. 

	|118-120.~  Illi duo qui sedent ibi supra plus felices, ut
sunt propinquissimi Auguste, idest Imperatrici, seu Regine celi,
sunt istius rose quasi due radices. 

	|121-123.~  Ille qui ad sinistram iuxta eam stat, est
pater, scilicet ille pater, propter cuius audacem gustum humana
species tantum amarum gustat; idest ille Adam, qui propter gustum,
idest qui gustavit lignum vetitum, unde humana species patitur tot 
incommoda. 

	|124-126.~  A dextris vides illum Patrem vetustum (idest a
dextris Auguste, sive celi Regine) Sancte Ecclesie, cui Christus
claves, Ecclesie, recomendavit, istius floris venusti, idest
pulchri.  Iste Sanctus Petrus, qui est radix Ecclesie Sancte Dei,
super quem Christus fundavit eam. 

	|127-132.~  Prope Sanctum [Petrum] stat Sanctus Ioannes
Evangelista, qui vidit in Apocalypsi omnia superventura Ecclesie
Sancte Dei, et omnes persecutiones quas ipsa Ecclesia passa erat. 

	Iuxta vero Adam stabat Moyses, qui conduxit populum 
Israel per desertum, et sub quo, sive cuius ducatu, vixit de 
manna gens ingrata, mobilis et retrorsa.  Populus Israel erat 
gens ingrata, quia licet tot et tanta beneficia continue a Deo 
reciperet, qui liberavit eam de iugo Pharaonis, qui aperuit ei 
mare Rubrum, qui pavit eos manna in deserto quadraginta annis, et 
tamen sepe revolvebat se ad ydolatriam et ad murmurationes, 
etcetera. 

	Et ille qui vidit omnia tempora gravia, priusquam 
moreretur, scilicet Sanctus Ioannes Evangelista, pulchre sponse, 
idest Ecclesie sancte Dei, que est sponsa Christi, que acquisita 
fuit cum lancea et cum clavis (quia Christus conclavatus in cruce 
et translanceatus acquisivit et desponsavit Ecclesiam Sanctam), 
sedet iuxta eum, scilicet Sanctum Petrum; et prope alium, scilicet 
Adam, quiescit, vel pausat, ille dux, scilicet Moyses, sub quo, 
idest sub cuius ducatu, vixit de manna (manna erat cibus, sicut 
semen coriandri, quem omni nocte pluebat Deus in substentationem 
populi in deserto) gens ingrata (de beneficiis Dei), mobilis 
(quia propter modicum recedebant a via Dei), et perversa. 
Loquitur hic auctor more Sacre Scripture, dicentis, gens prava 
atque perversa. 

	|133-135.~  Et contra Petrum videas sedere Annam (ista est
mater Virginis Marie), tantum contentam de respiciendo suam filiam,
scilicet Virginem Mariam, quod non movet oculos propter cantare 
Osanna, idest Salva. 

	|136-138.~  Et e contra maiorem patrem familie, scilicet
Petrum, sedet Lucia, que significat gratiam Dei (de qua Lucia fuit
satis dictum in secundo capitulo Inferni), que movit tuam dominam, 
scilicet Beatricem, quando inclinabas, ad ruendum, supercilia, 
idest caput. 

	|139-141.~  Iam Sanctus Bernardus laborat propter
abbreviare processum, et ideo dicit: Qui[a] tempus fugit et te
sompnolentum [reddit], faciamus punctum, idest finem, sicut facit
qui, sicut habet de panno, ita facit vestimentum.  Ammodo volvamus
oculos ad Deum, ita quod videas eum ita clare quantum est
possibile: sed scias quod tu retrocederes, credendo ultra ire, nisi
prius iuveris per orationem, per gratiam, ab illa que potest te
iuvare.  Ergo sequeris me ita, quod bene actendas verba mea cum
corde fixo.  Et tunc incepit unam pulchram orationem.  Sed quia
tempus fugit, quod te sompnolentum reddit, deducendo te ad summum
bonum, hic faciamus punctum, sicut bonus sartor, qui sicut ipse de
panno facit gonnam, idest tunicam, idest talem et tantam, sicut
habet de panno, ita poeta hic, scilicet Dantes, facit istud
volumen, sicut habet dispositionem mentalem precogitatam. 

	|142-144.~  Et dirigemus oculos ad primum Amorem, ita quod,
respiciendo versus eum, penetres quantum est possibile per suum 
fulgorem.  Valde difficile est penetrare in fulgorem Dei: dicitur 
enim Exodi tricesimotertio: Non videbit me homo et vivet. 

	|145-151.~  Vere, ne forsan tu te retrahas, idest
revertaris retro, movendo alas tuas, credendo |ultrarte~, idest te
ultraponere, idest procedere ultra, orando gratia convenit quod
impetretur, idest oportet gratiam impetrare, idest gratia est tibi 
necessaria, ab illa que potest te adiuvare (illa est Beata Virgo 
Maria); et tu me sequeris cum affectione, ita quod a dicere meo, 
idest a dictis meis, cor, scilicet tuum, non discedat.  Et 
incepit istam sanctam orationem, scilicet sequentem. 

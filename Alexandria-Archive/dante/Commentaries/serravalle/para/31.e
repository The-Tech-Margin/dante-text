	|SUMMARIUM.~  In isto tricesimoprimo capitulo, quod
incipit: ^In forma igitur candide rose~, auctor descripta in
generali forma celi Empyrei, que est sedes Dei et spirituum
beatorum, iam specialius declarat predictam formam; et dicit quod
natura humana redempta sanguine Iesu Christi, apparuit in forma
unius rose albe; aliam naturam, angelicam, vidit volare et cantare
gloriam Dei, ire, redire, descendere in florem, scilicet rosam
illam, et iterum redire ad florem rose.  Verum est tamen quod
angelorum facies erant de flamma viva, ale erant de auro, totum
residuum erat album sicut nix.  Et omnes gentes tam antique quam
nove, quam etiam angeli, respiciebant in unum locum, idest in
punctum illum qui figurat deitatem.  Videns hec auctor, ita
obstupuit, sicut stupebant barbari quando veniebant Romam, videntes
edificia mirabilia que sunt Rome.  Et Dantes qui venerat ab humano
ad divinum, maxime admirabatur de hiis que videbat.  Volens 
interrogare Beatricem de hiis que hic videbat, vertens se, non 
vidit eam, sed in loco sui vidit unum senem, scilicet Sanctum 
Bernardum, hominem reverendum, diffusum letitia per genas, qui 
dixit ei: Beatrix ivit ad scampnum suum, et michi imposuit ut sui 
loco te dirigerem.  Tunc auctor, elevans oculos in altum, vidit 
Beatricem in tertio scampno: cui Dantes regratiatus fuit de 
omnibus que circa ipsum ipsa egerat, et rogavit ut ipsa esset 
causa conservationis eorum que ipse auctor acquisiverat.  Que 
fecit tale signum, quod auctor percepit ipsam velle eum exaudire 
et suum desiderium adimplere.  Tunc sanctus senex, scilicet 
Bernardus, dixit auctori: Respice per istud giardinum, sicut tibi 
dicam, et intuere Reginam huius curie, nam ego sum suus 
Bernardus.  Et dixit: Respice tam alte, quod tu videas Reginam. 
Tunc auctor, respiciens in alto loco, vidit unam personam, que in 
lumine vincebat alios spiritus ibi existentes. 

	|Proemio.~  ^In forma igitur candide rose.  In forma
adonche de candida rosa~: istud est tricesimumprimum capitulum
huius Paradisi, in quo auctor predictam formam curie celestis et
celi Empyrei, quod sedes Dei et animarum beatarum est, describit. 
Quod dividitur in quatuor partes principales.  In quarum prima 
auctor describit actum et habitum angelorum, qui sunt multi 
aulici huius curie. 

In secunda parte, que incipit ibi: 

     O trina lux, que es unica stella; 
     O trina luce, che in unica stella, 

auctor describit orationem suam et felicem contemplationem. 

In tertia parte, que incipit ibi: 

     Forma generalis Paradisi; 
     La forma generale del Paradiso, 

describitur apparitio unius magni contemplativi viri et ascensum 
Beatricis in suam sedem deputatam sibi. 

In quarta parte, que incipit ibi: 

     Et sanctus senex: Ut tu; 
     E'l santo sene: Acci@o che tu, 

auctor ostendit primo, quomodo, inductione et adiutorio huius 
sancti senis, ipse devenit ad cognitionem totius huius curie 
celestis et maxime domine Regine huius regni. 

	|1-3.~  In prima parte primo auctor continuat dicta
dicendis, et precedentem materiam cum sequenti.  Nam iam descripsit
duas turbas, vel acies, scilicet spirituum beatorum; unam nature 
angelice per flammas, et aliam nature humane per flores. 
Notandum est hic, quod illa acies, que per flores describitur, 
scilicet acies humanorum spirituum, fuit redempta pretioso 
sanguine Christi, quam Christus desponsavit in suo sanguine, 
iuxta illud: Sponsus sanguinum tu michi es, Exodi tertio 
capitulo: et ista non habet alas, nec volat.  Alia acies, 
scilicet angelorum, illa, volando, vidit et amat, [et] continue 
cantat, gloriam Dei qui illam ad amorem trahit.  Nota quod rose 
reperiuntur saltem duplicis speciei, scilicet albe et rubee. 
Preterea quecumque rosa habet in medio unum florem crocei 
coloris; demum habet folia multa, et illa folia, que sunt 
propinquiora illi flori medio, sunt minora, alia sunt 
aliquantulum maiora, et alia maiora, saltem latiora; et quanto 
plus distant a medio, folia tanto sunt latiora et maiora.  Modo 
dicit auctor: Dictum est quod in celesti curia sunt due acies, 
scilicet acies humanorum spirituum, quam aciem auctor vocat 
militiam sanctam, quia [a] militia venit, scilicet a vita humana, 
que est continuum prelium, iuxta illud Iob: Militia est hominis 
vita super terram.  Dicit igitur textus: In forma igitur candide, 
idest albe, rose, michi se monstrabat militia sancta, idest acies 
humanorum spirituum beatificatorum, quam in suo sanguine Christus 
fecit sponsam. 

	|4-12.~  Descripta acie humanorum spirituum, iam
describitur alia acies, scilicet angelorum, que volat, cantat, sic:
Sed alia, supple acies, que, volando, videt et cantat (videt,
scilicet, clare divinam essentiam; iuxta illud Matthei,
decimoseptimo capitulo, Angeli eorum semper vident faciem Patris:
cantat, scilicet gloriam; iuxta illud Luce duodecimo, Subito facta
est cum angelo multitudo celestis exercitus, scilicet angelorum, 
cantantium et dicentium, Gloria in excelsis Deo, etc.) [gloriam] 
illius, scilicet Dei, qui, scilicet Deus, ipsam ad amorem trahit, 
idest [sui, et] bonitatem, idest divinam, que facit illam, 
scilicet, aciem angelorum, tantam, idest tam magnam, vel 
contentam (iam auctor describit exercitum angelorum.  Potest 
tamen intelligi quod in forma rose apparebat militia spirituum 
beatorum humanorum.  Aliqui dicunt quod locus iste, in quo sunt 
spiritus humani, apparebat in forma albe rose.  Uterque modus 
dicendi bonus est.  Nota etiam quod rosa habet in se tria, 
scilicet substantiam, odorem et colorem; et ista tria sunt una 
rosa.  Ita Deus est trinus et unus, et tres persone una 
substantia.  Ponitur officium et exercitium angelorum, qui sunt 
familiares huius curie.  Tale officium describit auctor per talem 
comparationem apum.  Nota quod est unum genus animalium volantium 
et facientium ceram et mel, et vocantur talia animalia apes.  Hec 
animalia continue discurrunt de suis foraminibus, quia in vasis 
in quibus habitant, faciunt aliquas fabricas: alio nomine 
vocantur favi mellis.  Ille fabrice de cera sunt plena foraminibus,
in quibus habitant apes et reponunt mel.  Apes discurrunt: una
vadit extra ad flores arborum et herbarum, et colligunt et eligunt
ex hiis ceram et mel, et alia redit; et sic faciunt decem, sic
viginti, sic centum, sic mille, sic mille millia.  Sic similiter
faciunt angeli), sicut acies apum, que se inflorat, idest inter
flores volat, una vice, et una revertitur illuc ubi suus labor
efficitur sapidus, idest in favis illis, sive fabricis (sic angeli
recedunt a puncto pleno omni melle, omni sapore, omni bono, omni
perfectione, qui punctus deitatem figurat; et vadunt ad flores,
idest ad animas hominum beatificatas, et ferunt odorem bonarum
operationum ante conspectum Dei), in grandem florem, idest in
rosam, [descendebat], qui ornatur tot floribus (omne folium
representat unam sedem), et inde transcendebat illuc ubi suus amor 
soggiornat, idest dietim moratur.  Labor apum dicitur quod
s'insaporat, idest sapidus efficitur, idest sapore impletur. 

	|13-15.~  Modo depinguntur persone angelorum a faciebus et
corpore, et ponitur habitus eorum, ex quo dictum est de actu
spirituum humanorum.  Facies totas habebant de flamma viva (per hoc
denotatur viva caritas, quam habent angeli), et alas de auro (per 
aurum denotatur eorum sapientia), et reliquum, scilicet bustum, 
sive corpus, totum album, quod nulla nix ad illum terminum 
|arriva~, idest ad tantam albedinem venit, idest nulla nix est 
tantum alba.  Per istam albedinem denotatur puritas, quasi 
dicatur: Non est aliqua rationalis creatura ita pura et beata, 
que parificetur nature angelice, que nunquam fuit involuta carne 
et peccatis. 

	|16-18.~  Quando descendebant in florem de albo in album,
idest de folio in folium, porrigebant de pace et de ardore, idest
animabus sanctis, que ipsi vel isti accipiebant, ventilando latus,
idest volando.  Nam sic est quod avis volans percutit sibi latera, 
scilicet ilia. 

	|19-24.~  Nec propter interpositionem inter partem
superiorem et florem tante multitudinis volantis impediebat
visionem splendor.  Hec littera respondet uni tacite questioni. 
Posset quis dicere: Quomodo potuisti talia videre et intueri, inter
tantam multitudinem?  Dicit quod [non] impediebatur propter 
interpositionem tot spirituum inter rosam et Deum, punctum, et 
inter flores.  Et causa est, quia lux divina est penetrans per 
universum, secundum quod est dignum, quod nihil potest esse sibi 
obstans.  Idest: divina lux penetrat secundum qualitatem 
recipientis, ita quod divina gratia diffunditur secundum 
qualitatem ipsam recipientem.  Etiam tantum fuit [dictum] in 
principio primi capituli huius Paradisi. 

	|25-27.~  Iam imponit auctor finem prime parti, ostendens
quod tam angeli, quam spiritus humani, respiciebant et amabant unum
et idem signum, idest unum Deum, et dicit: Istud securum (ad 
differentiam regnorum mundi, [qui] sunt cum timore et cum 
suspicione ac tremore; iuxta illud Senece, tragedia secunda in 
Tieste, Dum excelsus fui, nunquam pavere destiti) [et gaudiosum 
regnum] frequens, idest plenum, in gente antiqua et novella, 
visum et amorem habebat totum ad unum signum, scilicet Deum. 

	|28-30.  O trina lux, que in unica stella.  O trina luce,
che in unica stella~: hec est secunda pars huius capituli, in qua
auctor describit orationem suam et facit.  Nam auctor erat in celo
et in ultima spera, ubi summa felicitas ostenditur: qua visa, 
recordatur miseriarum quas reliquit in mundo; quia reliquerat 
fames, guerras, discordias et mala quasi infinita, et erat iam in 
loco gaudio pleno et bona letitia; et ideo orans dicit: O trina 
lux (scilicet personaliter, quia essentialiter non est nisi una), 
que in unica stella, idest natura, vel essentia, vel in uno Deo, 
vel flore sive uno puncto, sintillando, idest sintillas tui 
amoris mictendo, ad eorum, scilicet beatorum, visionem, eos 
quietas, idest beatificas, respice infra ad nostram procellam, 
idest ad tempestatem nostram, que est maior quam sint procelle, 
idest tempestates, maris.  Sic orabat Boetius, primo de 
Consolatione, cantu sexto, quando dicebat: Quo celum regis 
immensum, firma stabiles federe terras.  Quatimur sale fortune. 

	|31-42.~  Iam vult ostendere dispositionem suam, quam
habuit quando conductus fuit in tot gaudia et inter tot
delectationes, et dicit quod erat totus stupefactus et in stupore
conversus et in admiratione positus; et modo respiciebat ad unam
rem, modo ad aliam, convertendo se hinc inde; et eveniebat sibi hic
sicut eveniebat barbaris et extraneis nationibus, quando veniebant 
Romam.  Tunc quando ipsa Roma erat in flore, et quando Roma 
habebat statum magnum et triumphabat per universum et dominabatur 
toti orbi, tunc in Roma erant edificia magna, alta et mirabilia, 
in quibus homines speculabantur, et videndo admirabantur, maxime 
ille qui non viderant similia; et super omnes illi qui veniebant 
de longinquo Romam, et qui in suis partibus non habent pulchra 
edificia nec notabilia, sicut barbari qui habitant sub 
transmontana in partibus aquilonaribus et septemtrionalibus, quia 
communiter tales non habent pulchra edificia, sed habent 
habitationes satis viles, sicut sunt Goti, Dacii, qui sunt quasi 
sub nivibus, et habitacula habent vilia, sicut sunt illi qui 
habitant Tanam.  Hii, venientes Romam, respiciebant hinc inde, 
modo ad domus altas et magna edificia, modo ad pallatia, modo ad 
arcus triumphales, modo ad ydola, modo ad sepulchra, modo ad 
Coliseum, modo ad Termas Diocletianas, modo ad Capitolium; et 
notanter loquitur de illis qui omni die cooperiuntur de Elice. 
Nota quod Elice, alio nomine Calistone, fuit una nympha Dyane, 
quam violavit Iuppiter, ex qua genuit Archandem filium.  Ista 
Calistone stellificata est in celo, et conversa est in Currum 
magnum, idest in Ursam maiorem; sic suus filius stellificatus est 
et conversus in Ursam minorem: et Ursa maior procatur filium suum 
Archandem, idest respicit Ursam minorem; inde dicitur vaga, quia 
precatur filium suum.  Modo Ursa maior, et etiam minor, sunt 
circa polum arthicum, sub quo in terra sunt maxima frigora, et 
sunt regiones frigidissime, et habent illic in illis regionibus 
viles habitationes, nec sunt ibi habitacula aut edificia 
notabilia.  Ad propositum dicit textus: Si barbari, extranee 
nationes, veniendo Romam de aliena plaga, que, scilicet plaga, 
quolibet die de Elice, idest de Ursa maiori, cooperi[eb]a[n]tur 
(dic[it] quolibet die, quia illa Ursa nunquam occidit, quia est 
sempiterne aparitionis, quia est circa polum arthicum), rotata 
(quia semper circulariter movetur circa polum) cum suo filio, 
idest Ursa minori (quia suus filius Archandes est Ursa minor), 
unde ipsa est tantum vaga (scilicet respicere filium suum: modo 
plaga, que est cooperta de Elice, est plaga septemtrionalis), 
tunc venientes, videndo Romam et arduam eius operam, idest opus, 
edificia mirabilia, stupefiebant, quando Lateranum, idest 
palatium Neronianum, seu Neronis, supra res mortales ascendit, 
idest excessit opera mortalium (accipitur hic pars pro toto. 
Lateranum erat palatium Neronis; sed et alia edificia erant Rome, 
similia isti, et maiora et mirabiliora isto.  Dicebatur Lateranum 
a rana latente, quia ibi fuit absconsa, sive sepulta, rana quam 
peperit ipse Nero, quando voluit impregnari et parere: adaptat ad 
propositum: supple, ita et michi et amplius contingebat, venienti 
huc ad tanta gaudia, scilicet divina, ab humano, scilicet terra, 
a terrenis, a temporalibus, de Florentia, ab yma terra Ytalie, 
plena omni scandalo, briga, dissensionibus, et tribulationibus 
infinitis, etc.); ego, qui ad divinum ad humano et ad eternum a 
temporali veneram, et de florentino populo, iusto et sano, idest 
iniusto et insano (nam loquitur hic yronice per antiphrasim), 
quo, idest quanto, stupore debebam esse completus, idest 
repletus! certe inter ipsum, scilicet stuporem et gaudium, michi 
faciebat libitum non audire et stare mutum.  Quasi dicens: 
Propter summum gaudium habebam stare in admiratione, loquendo 
nihil, nec etiam audiendo aliquem. 

	|43-48.~  Iam declarat dispositionem suam per talem
comparationem.  Quando aliquis vovit ire ad visitandum aliquod
templum a longe, ut ecclesiam principis Apostolorum Sancti Petri,
vel Ecclesiam Sancti Sepulchri Domini Nostri Iesu Christi, quando
pervenit illuc et stat in templo, replet se omni devotione, et
replet se devotione, et cogitat iam de reditu, et que debeat
referre se vidisse et tetigisse, recirculando, respiciendo in
circum: ita stabat hic auctor in isto gaudio, respiciendo hinc
inde, sursum, deorsum; et sic stupefactus stabat.  Et quasi
peregrinus, qui se recreat in templo de voto suo, scilicet quod
visitare vovit, respiciendo, et sperat iam referre, scilicet cum
redierit, sicut stat, idest illa que vidit et audivit et tetigit;
sic, scilicet ego, per vivam lucem |passegiando~, idest passim
eundo, ducebam ego oculos, idest volvebam, per gradus, idest per
folia rose, nunc sursum elevando eos, scilicet oculos, nunc
deorsum, scilicet inclinando eos, nunc recirculando, idest in
circum respiciendo. 

	|49-51.  Videbam [etc.~]: nunc ponit in speciali que vidit
ibi: scilicet visus, idest facies, persuadentes caritatem, quia
unus alteri persuadebat caritatem et amorem, que caritas venit a
luce divina, persuadebant sibi invicem; [et] actus plenos omni 
honestate et virtute; quia ibi non est nisi bonitas et virtus, 
honestas et omne phas.  Videbam visus, idest facies, caritatem 
persuadentes, de alienis luminibus frixiatos, idest ornatos; et 
actus, scilicet etiam, ornatos omnibus honestatibus, quia omne 
honestum ibi comprehenditur. 

	|52-57.  Formam generalem Paradisi.  La forma general del 
Paradiso~: hec est tertia pars huius capituli, in qua auctor 
describit apparitionem unius senis maximi et contemplativi, et 
ascensum Beatricis ad suum scampnum.  Et primo dicit, quod iam 
respexerat et viderat formam totam generalem, sed non firmaretur 
ad contuendum aliquam rem in speciali; sed volvens se, ut, 
Beatricem videndo, ipsam interrogaret, sicut solitus erat et 
consuetus, intendebat videre Beatricem: quam non vidit, sed vidit 
unum senem vestitum magna gloria.  Iste senex in oculis et in 
facie apparebat plenus benignitate, letitia, et actu apparebat 
pius, sicut conveniens est benignus pater.  Et tunc auctor dixit 
illi seni: Ubi est Beatrix?  Qui senex dixit, respondens: Ego sum 
missus ab ipsa, ut terminem desiderium tuum, idest compleam; sed 
respice sursum et videbis eam, quia ipsa est in trono suo. 
Notandum est hic quod auctor fingit Beatricem, scilicet Sacram 
Scripturam, seu Theologiam, esse unam dominam, conducentem 
viatores ad felicitatem, quia nulla alia scientia docet 
cognoscere Deum et illi servire, quemadmodum oportet facere pro 
vita eterna acquirenda, nisi Theologia; et ideo fingit ipsam 
habere scampnum sibi deputatum a principio mundi in celo, ubi 
stant spiritus qui habuerunt vitam maxime contemplativam.  Illi 
locus est tertius gradus incipiendo a primo.  Formam paradisi iam 
totus meus aspectus comprehenderat (|aspectus~, idest intuitus); 
sed, supple, in nulla parte adhuc firmatus fixe; et volvebam me 
cum voluntate reaccensa, credens videre Beatricem, propter 
[petere] meam dominam de rebus, de quibus mens mea erat suspensa, 
idest ego dubitabam. 

	|58-63.~  Unum intendebam, scilicet videre Beatricem, et
aliud michi respondit: credebam videre Beatricem, et vidi unum
senem, vestitum cum gentibus gloriosis.  Diffusus, idest
conspersus, erat per oculos benigna letitia et per genas, in actu
pio, qualis eterno Patri convenit, idest conveniens est. 
Conveniens est enim quod Pater eternus sit benignus et letus suis
bonis filiis.  Iste sanctus senex erat Sanctus Bernardus.  Ista
fictio fuit valde bona: nam non restabat ammodo auctori videre nisi
ultimum finem, scilicet Deum; quem videre et ad ipsum pervenire non
poterat, nisi mediante Virgine Maria, intercedente pro ista gratia 
obtinenda; et ad ipsam beatam et gloriosam Virginem Mariam 
pervenire non poterat, nisi esset sotiatus aliquo conductore 
sufficiente ad hoc, idest bene devoto ipsius Virginis, qui 
conduceret eum ad ipsam et qui esset bene familiaris ipsi 
Virgini.  Sed inter omnes devotos Beate Virginis, Sanctus 
Bernardus fuit singularissimus.  Hic fuit de Gallia, ubi tamen 
modo dicitur Germania.  Fuit homo valde nobilis, dives et pulcher 
homo, qui in sua iuventute sprevit omnia terrena et mundana, et 
omnia relinquens, reduxit se ad desertum; et fuit tanti valoris, 
quod ipse conduxit secum quinque germanos natos ex eisdem 
parentibus, et tandem ad ultimum conduxit etiam patrem; et in 
deserto fuit diu.  Nec erat litteratus, et tamen orando factus 
fuit subtilissimus quasi in omnibus scientiis, maxime in Sacra 
Theologia; et confitetur se habuisse quercus, fagos, pro 
doctoribus, et nihil aliud; et per se ita mediante oratione 
speculatus est et mirabilissimus doctor est, et fuit loquutus ita 
alte et profunde et ita pulchre, quod sui textus videntur 
extrahere spiritus extra carnem, idest in extasim inducere 
homines.  Non sunt adhuc ducenti et quadraginta anni, quod ipse 
fuit et claruit.  Fuit letus homo, alacer, optimus pater; post 
quem patrem optima familia et filii venerunt. 

	|64-66.~  Et, Ubi est ipsa? subito dixi ego.  Unde ipse,
scilicet ait: Ad terminandum tuum desiderium, idest satiandum,
movet Beatrix me de loco meo, idest voluit quod inde recederem, et
huc ad te venirem. 

	|67-69.~  Et si respicis sursum in tertium gyrum summi
gradus, tu eam revidebis in trono quem sua merita sibi sortita sunt
vel assignaverunt, idest meritorie acquisierunt. 

	|70-72.~  Sine responso oculos sursum levavi, idest erexi,
et vidi ipsam, que sibi faciebat coronam, reflectando a se eternos 
radios, quia radii Dei splendebant in ea.  Quia parum vel nihil 
videmus de gloria Dei, nisi quantum per Beatricum nobis 
demonstratur. 

	|73-78.~  Modo ponit auctor quantum Beatrix erat alta, et
quantum distabat ab illo situ ubi erat ipse auctor cum Sancto
Bernardo; et dicit quod erat tantum supra ipsum, quod nullus est
oculus in mundo, qui sit ita longinquus a loco ubi tonitrua
generantur magis alte, quantumcumque talis oculus esset in profundo
maris et in magis ymo loco.  Nota quod tonitrua generantur in
secunda regione aieris, sive in secundo interstitio: et est bene
magnum spatium a terra sive a superficie terre usque ad secundum 
interstitium aieris; tanto magis spatium est [a] fundo maris 
usque ad illud secundum interstitium aieris: dicit tamen auctor, 
quod illa distantia nihil impedivit eum ne videret ipsam 
Beatricem, quia effigies Beatricis non veniebat ad oculos 
auctoris mixta per medium.  Nota quod, ad hoc quod hic inter nos 
fiat perfecte visio corporalis, requiruntur, ut vult Aristotiles 
in secundo libro De anima, multa: primo, quod ibi sit res visa: 
potentia videntis, et organum mediante quo, medium per quod; et 
illud debet esse illuminatum; debita distantia: debita proportio 
inter rem visam et potentiam videntem.  Modo in visione 
corporali, si distantia esset nimis magna et longa, visio non 
fieret; quia species rei visibilis per tantum spatium mixtum ut 
esset aier, vel cristallus, vel aqua, vel aliud corpus dyaphanum, 
non posset ad organum potentie visive [pervenire].  Sed tale 
impedimentum non habet hic locum; quia ibi non causatur visio per 
medium mixtum, et ibi visio non est limitata propter distantiam 
medii.  Ideo dicit textus: Ab illa regione, in qua magis supra 
fiunt tonitrua, oculus mortalis aliquis non tantum distat, 
quantumcumque, idest etiam, in mari infra se derelinquit, se 
abbandonat, quantum a Beatrice mea visio, scilicet visus meus,
distabat hic; sed nihil michi faciebat, idest obstabat, vel 
impediebat, quia sua effigies non ascendebat ad me per medium 
mixta, idest impedita, sed libere, sine interpositione alicuius 
rei impedientis. 

	|79-84.~  Modo ponitur oratio auctoris facta ad ipsam
Beatricem, que fuit talis: O domina, que propter meam salutem, et
ad salvandum me et ad liberandum me a periculis, descendisti ad 
Infernum, quecumque ego vidi et didici, a tua potentia et a tua 
bonitate reputo et recognosco evenire. 

	O domina, in qua mea spes viget, et que sustinuisti, 
sufferisti, propter meam salutem, in Infernum dimictere tua 
vestigia (quia in secundo capitulo Inferni Virgilius, confortans 
ipsum Dantem, dixit: Sis constans et securus, quia venio ad te 
missus per Beatricem, que venit ad me ad illum circulum Inferni, 
scilicet primum ubi stant spiritus illustres, precipiens michi, 
ut venirem ad te confortandum et adiuvandum); de tot rebus, quot 
ego vidi, a tuo posse et a tua bonitate recognosco gratiam et 
virtutem. 

	|85-87.~  Tu me liberasti a servitute, scilicet peccatorum,
omnibus viis et modis, quibus hoc melius fieri potest. 

	Tu me de servo, idest servitute, traxisti ad libertatem, 
per omnes illas vias que hoc faciendi habebant potestatem. 
Idest: tu liberasti me a vitiis, ab ignorantia, dedisti michi 
sapientiam et virtutem. 

	|88-90.~  Tuam magnificentiam custodi ita, [quod] quando
moriar, anima mea sit bene disposita cum Deo.  Et facta ista
oratione, licet ipsa Beatrix esset a longe, tamen ipsa subrisit et
respexit ipsum auctorem; et ridere et inspicere fuerunt signa, quod
ipsa annuit petitioni eius.  Demum ipsa Beatrix revolvit oculos ad 
ipsum Deum. 

	Iam auctor facit petitionem, dicens: Sicut michi bonum 
fecisti, et tot bona, et posuisti me in tanta gratia, conserva 
ipsam michi in tantum, quod anima mea, sana ad[iuvante] te, 
dissolvatur a corpore, quando ego moriar, ita quod perfecerim 
omnia tibi grata, placita, et precepta Dei et tui, o Sacra 
Scriptura.  Tuam magnificentiam in me custodias ita, quod anima 
mea, quam fecisti sanam, placens tibi, supple et Deo, a corpore 
disnodetur, idest dissolvatur. 

	|91-93.~  Sic oravi, et illa, ita |lontana~, idest a longe
stans, sicut apparebat, subrisit et respexit me, que [postmodum]
redivit ad eternum fontem, ut ipsa impetraret ab eterno fonte,
idest Deo, istam gratiam a me petitam. 

	|94-102.  Et sanctus senex.  E'l santo sene~: hec est
quarta pars huius capituli, in qua auctor [dicit], quomodo,
inductione et ducatu et adiutorio Sancti Bernardi, ipse pervenit ad
notitiam Dei et totius curie celestis et maxime Virginis Marie. 
Nam iste sanctus senex dixit sibi: Ut tu venias ad finem intentum,
propter quem tu tot et tanta fecisti, et propter quem Beatrix me
misit ad te, respice per viridarium; quia tale videre acuet tibi
intuitum, vel aspectum, ad plus ascendendum per radium divinum: et
tu videbis quod Regina celi, cuius ego sum devotus et in cuius
amore ego ardeo, impetrabit nobis omnem gratiam necessariam ad
habendum finem tuum intentum; nam ego sum Bernardus, qui diligo et
dilexi ipsam Virginem et ipsam toto corde contemplatus sum. 

	|103-111.~  Hiis auditis, Dantes stetit stupidus, et
dicebat in se, Ne est ita, quod iste sit Sanctus Bernardus?  Sicut
faciunt illi de Croatia et de longis partibus, quando vadunt Romam,
et ostenditur Sudarium Christi, sive Veronica, et ipsi videntes 
Veronicam, dicunt intra se, O Domine Iesu Christe, fuit ne talis 
facies tua? et propter antiquam famam non satiantur ipsam 
Veronicam intueri.  Et sanctus senex, supple dixit michi: Ad hoc 
ut tu assumas, idest compleas, perfecte, dixit, tuum iter; ad 
quod, scilicet perficiendum, preces, scilicet Beatricis, et amor 
sanctus me miserunt, idest conduxerunt; vola, idest respice, cum 
oculis, per istud viridarium, idest speculare intellectualiter 
statum istorum sanctorum angelorum et spirituum humanorum: quia 
sic optime disponeris et habilitaberis ad perveniendum ad finem 
tuum intentum, scilicet ad acquirendam divinam gratiam et ad 
videndum Deum; quia videre illud acuet tibi, scilicet 
fortificabit, intuitum, idest aspectum, plus ad ascendendum per 
radium divinum.  Et Regina celi, unde ego ardeo, idest eius 
amore, totus, nobis faciet omnem gratiam, sicut nobis expedit, 
et[iam] quia ego sum suus fidelis Bernardus.  Modo ostendit 
dispositionem, quam tunc habuit, auditis verbis Bernardi.  Qualis 
est ille, qui forsan de Croatia (est una patria in regno Ungarie) 
venit, scilicet Romam, ad videndum Veronicam nostram, idest 
sudarium Christi quod nos, scilicet Romani, habemus, qui, propter 
antiquam famam de ipsa Veronica, non satiatur, scilicet intueri, 
sed dicit in cogitatione, idest in corde, dum monstratur, 
scilicet sudarium: Domine mi Iesu Christe, Deus verax, fuit ne 
talis similitudo, idest apparentia, vestra?  Talis eram ego, 
admirando vivacem caritatem illius, scilicet Sancti Bernardi, qui 
in isto mundo, contemplando, gustavit de illa pace.  Idest: etiam 
in illo mundo, vivens in carne, loquebatur cum Deo; ita fuit 
contemplativus. 

	|112-117.~  Tunc dixit Bernardus: Fili, qui es de numero
electorum, quia per gratiam Dei tu es filius eius, tu non posses
videre totum quod cupis intueri, solum videndo [me] et michi
similes, sed oportet quod tu intu[e]aris Reginam istius curie
celestis.  Fili gratie, idest tu Dantes, qui es predestinatus de
numero electorum, istud esse iocundum, incepit ipse, scilicet
Bernardus, dicere, non fiet tibi notum, tenendo oculos solum hic
infra ad fundum, idest intuendo me et istos qui sunt hic mecum; sed
respice circulos usque ad remotiorem, idest magis remotum, tantum 
quod videas sedere Reginam, cui istud regnum est subditum et 
devotum. 

	|118-123.~  Per talem comparationem vult ostendere auctor,
quantum sedes Beate Marie Virginis in claritate, in felicitate et
gloria excedit alias sedes beatorum spirituum humanorum: quantum in
claritate pars orientalis, tunc quando de mane [sol] oritur, 
excedit occidentalem.  Tunc, quando sol primo oritur, pars 
orientalis est tota clara, occidentalis vero vix habet aliquid de 
luce.  Ego levavi oculos; et sicut de mane pars orientalis de 
orizonte (orizon est circulus dividens emispyria, idest superius 
ab inferiori) superat illam ubi sol declinat, idest occidentalem 
(quia in occidente sol declinat.  Quasi dicat: sine 
comparatio[ne] sedes Beate Marie Virginis excedit alias sedes); 
sic, quasi de valle eundo ad montem cum oculis, vidi partem in 
extremo vincere de lumine totam aliam frontem. 

	|124-129.~  Modo per aliam comparationem ostendit, quomodo
Beata Virgo Maria lumen, quod ipsa recepit continue a divina
maiestate, diffundit et communicat per omnes alias sedes. 
Comparatio talis est.  Nam sol semper volvitur per circulum
zodiacum, in quo sunt undecim signa, in quorum quolibet sol stat
per unum mensem.  Modo, quia continue sol transit per ipsum
zodiacum, ideo zodiacus et partes celi sibi propinquiores
illuminantur magis quam partes que multum appropinquant Urse
maiori, idest plaustro, et distat ab ipso zodiaco, in quibus,
scilicet partibus, expectatur themus, scilicet currus Solis (ista
hystoria ponitur ab Ovidio in principio secundi libri
Methamorphoseos, et est posita in isto opere iam pluries, maxime in
capitulo sextodecimo Inferni; ideo ipsam hic non replico); sicut
igitur partes celi, propinquiores zodiaco, per quem sol continue
volvitur, magis illuminantur quam remotiores ab ipso zodiaco, et
propinquiores polis mundi; ita claritas Dei, gloria ipsius, plus
diffunditur in Virgine Maria, et minus in aliis spiritibus humanis
in celo, etcetera. 

	Et sicut hic ubi expectatur, idest in zodiaco, themus,
scilicet currus, quem, scilicet currum, male conduxit scilicet
Phetont, magis inflammatur, et hinc inde, idest in remotis
partibus ab ipso zodiaco, lumen scematur, idest efficitur 
diminutum; sic illa pacifica aurea flamma, idest Beata Virgo 
Maria, vivifica[ba]tur in medio; et ab omni parte, tam ad dextram 
quam ad sinistram scilicet, per equalem modum allentabatur, idest 
alleviabatur, sive diminuebatur, flamma, quia sedes, que sunt 
hinc et inde ad dexteram et ad sinistram sedis Virginis Marie,
minus erant illuminate quam ipsa sedes Virginis Marie, que maxime 
erat illuminata.  Dicitur Virgo Maria pacifica, quia dedit nobis 
pacem. 

	|130-132.~  Modo auctor ponit festum quod ibi coram Virgine
celebratur, quia plusquam mille angeli volantes, distincti in 
fulgore et in arte, ludunt, cantant, rident et dabant letitiam 
omnibus sanctis qui sunt ibi.  Et ad illud medium, cum pennis 
expansis, idest alis, vidi ego plus quam mille angelos festantes, 
quemlibet distinctum et fulgore et arte; quia unus est clarior 
alio et beatior, et e[r]go artificiosior. 

	|133-135.~  Vidi ego, scilicet adhuc, ad eorum ludos et ad
eorum cantus ridere unam |bellezam~, idest unam pulchritudinem, que
letitia erat in oculis omnibus aliis sanctis.  Hec omnia fingit 
auctor, ad ostendendum magnam gloriam Virginis Marie, celi 
regine. 

	|136-138.~  Iam auctor se excusat, si non perfecte
describit illud gaudium, quod hic vidit, idest speculatus est,
quasi dicens: Si ego haberem habundantiam terminorum et nominum et
verborum, etc., quod possent haberi per imaginationem, ego in
dicendo, sive in describendo, non possem describere minimam partem
illarum delitiarum et illorum gaudiorum.  Et si haberem in dicendo,
idest describendo, tantam habundantiam, scilicet vocabulorum, quot 
imaginationes, idest tot quot possit quis imaginari, non auderem, 
idest non possem, minimum temptare, idest minimam partem de suis 
delitiis, idest gaudiis, describere. 

	|139-142.~  Videns Bernardus, quod auctor stabat bene
actentus ad respiciendum omnia que ibi erant et actentus ad verba
ips{i}us Bernardi, tunc ipse Bernardus volvit se ad Virginem Mariam
valde affectuose.  Bernardus, sicut vidit oculos meos in calido suo
calore, idest desiderio, fixos et actentos, suos, scilicet 
oculos, cum tanto affectu volvit ad illam, scilicet Virginem, 
quod meos, scilicet oculos, respiciendi fecit plus ardentes, 
idest avidos magis et voluntarios. 

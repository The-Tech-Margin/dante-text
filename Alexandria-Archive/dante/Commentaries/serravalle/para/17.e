	|Summarium.~  In isto decimoseptimo capitulo, quod
incipit: ^Qualis devenit Climene~, etc., auctor ostendit quod
sicut Epaphus ivit ad Climenem matrem suam propter certificari de
hiis que audiverat dicta contra se; ita Dantes recucurrit ad
dominum Cacciaguidam, propter certificari de hiis que contra se
audiverat tam in Inferno quam in Purgatorio, rogans ipsum, ut
ipsum declaret de hiis, quia sagipta previsa lentius nocet.  Cui
respondidit dominus Cacciaguida, non per ambages, sed per verba
clara, declarans sibi, quod ipse erat expellendus de Florentia,
et quomodo oportebat eum dimictere res cariores, scilicet domum,
consanguineos, etc.  Et hoc non propter suos defectus; sed
propter suum benefacere expelletur, sicut fuit expulsus Ypolitus
de Athenis, etc.  Demum predicit sibi remedium quod habebit,
scilicet quod dominus Mastinus De la Scala recipiet eum benigne,
et antequam Dantes petat, ille sibi subveniet, et confortat eum,
quia ipse videbit vindictam inimicorum suorum.  Tunc auctor
dixit: Sum paratus sustinere omnes persecutiones; sed petit unum
consilium, scilicet tale.  In componendo istum librum, ego ea que
vidi, tam in Inferno quam in Purgatorio et etiam in Paradiso,
scripsi in eo; et talia vidi et audivi, que si forte fuerint
scita et visa per multos, ego incidam in iram eorum et sic perdam
omnem statum.  Primo perdam statum civitatis mee, demum ego
perdam omnem alium; propterea quia ista que ego scripsi, erunt ad
displicentiam multorum.  Ex alia parte, timeo tacere veritatem,
ne offendam Deum.  Tunc dominus Cacciaguida, respondens, dixit
quod secure ipse deberet pallificare veritatem, nec timeret; et
si vox auctoris sic in prima facie erit displicibilis, tamen erit
utilis, sicut medicina amara in primo gustu displicet, tandem est
causa sanitatis.  Et subdit: Ita eveniet de hiis que tu
scripsisti, sicut de vento, qui non percutit nec commovet herbas
parvas que stant in basso, sed solum summitates arborum altarum:
ideo monstrate sunt tibi res digne nota, ut illas publices; quod
tibi cedet ad honorem.

	|Proemio.~  ^Qualis devenit Climene.  Quale venne
Climene~: istud est decimumseptimum capitulum huius Paradisi, in
quo auctor introducit dominum Cacciaguidam, qui loquutus fuit iam
per totum capitulum precedens, describendo statum antiquum et
etiam aliqualiter novum civitatis Florentie, ad describendam
fortem fortunam et duram super se auctorem venturam.  Quod quidem
capitulum dividitur in quatuor partes.  In quarum prima auctor,
de mandato Beatricis, petit a domino Cacciaguida de aliquibus
pronosticis et presagiis, seu divinationibus, quas audierat
contra se.

In secunda parte, que incipit ibi:

     Non per ambages, in quibus;
     Non per ambage, in che,

ille spiritus domini Cacciaguide respondet auctori, ostendendo
qualis erit fortuna sua, scilicet auctoris.

In tertia parte, que incipit ibi:

     Primum tuum refugium;
     Lo primo tuo rifugio,

predictus spiritus ad consolationem auctoris narrat remedium quod
habebit in illa adversitate.

In quarta, que incipit ibi:

     Postquam, tacendo, se monstravit;
     Poich@e, tacendo, si mostr@o,

auctor ponit unum consilium a predicto spiritu circa
publicationem istius sui operis.

	|1-6.~  Circa primam partem, primo oportet notare unam
fabulam, que ponitur in principio secundi libri Methamorphoseos,
que est hec quoad spectat ad propositum.  Sol ex quadam domina,
nomine Climene, genuit unum filium nomine Phetont.  Qui vadens
per mundum, portabat arcum et sagiptas, qui obviavit Epapho,
iuveni ferenti etiam arcum et sagiptas, cui dixit Phetont: Cur tu
portas insignia mea, scilicet arcum et sagiptas cum pharetra? 
Dixit sibi Epaphus: Et tu quis es, qui sic michi loqueris?  Cui
ait Phetont: Ego sum filius dei Solis.  Phetonti dixit Epaphus:
Nihil dicis tu: nequaquam es filius dei Solis; sed mater tua
mentitur tibi, dum asserit te ex deo Sole genuisse.  Quod audiens
Phetont, tristis abiit ad matrem, hec sibi que audierat
indicando.  Tunc Climene dixit filio suo Phetonti: Ecce, dixi
tibi verum; et si michi non credis, vadas ad orientem: quando
pater Sol tuus orietur cras mane, interroga ipsum, si sic est, an
non, et sic scies veritatem.  Phetont sic fecit: ivit ad
orientem, et mane orientem patrem suum interrogavit, si sic
esset, quod ipse esset filius suus.  Cui Sol dixit, quod sic
erat.  Tunc dixit Phetont Soli: Ut totus mundus sciat, quod ego
sum filius tuus, volo quod facias michi unam gratiam.  Dixit Sol:
Faciam libenter.  Dixit filius: Iura quod facias michi gratiam
hanc.  Tunc Pater iuravit per fluvios et Stigias infernales; quod
iuramentum non potest retrotrahi.  Tunc petiit Phetont conducere
una [vice] currum Solis.  Cui dixit pater: Male petis, fili; tu
non poteris nec scies conducere, et male eveniet tibi.  Dixit
Phetont: Non, pater; omnino volo hanc gratiam.  Cui dixit pater:
Non possum denegare, sed doleo tibi promisisse: ex hoc morieris,
quia nescies conducere equos, qui sunt fortes: hac nocte
habuerunt optimum pabulum et bladum copiose.  Attamen pater
instruxit filium suum, quantum fuit sibi possibile.  Puer,
conducens currum, quando fuit in medio celi, equi non obediebant
sibi; sentiebant enim puerum esse inscium; et sic Sol stetit,
sive currus Solis, in meridie diu.  Unde terra, que comburebatur,
clamabat et oravit devote et suppliciter ad Iovem; qui Iuppiter
misertus est terre, et fulminavit Phetont.  Et ecce quod gratia,
quam fecit sibi pater suus, fuit sibi nociva.  Unde patres dicere
debent filiis, petentibus non proficua, quod non petant; et
discere debent patres per hoc exemplum esse avaros, idest non
concedere filiis petentibus iniusta.  Auctor igitur, continuans
dicta dicendis, quoniam in capitulo precedenti spiritus ille,
scilicet domini Cacciaguide, narraverat auctori genealogiam suam,
et dixerat de domibus civitatis Florentie, et videbat auctor et
cognoscebat quod ille spiritus, qui videt in Deo omnia futura,
sciret ipsum informare de hiis que futura erant sibi auctori;
ideo auctor cupiebat declarari, quia ipse auctor stabat suspectus
et stupidus propter multa que dicta erant sibi, et dubitabat quid
agere debebat.  Non volebat recurrere ad illum spiritum, sicut
fecit Phetont, recurrens ad matrem suam Climenem, ad sciendum
utrum esset filius Solis, vel ne; quia fuit sibi improbatum quod
non esse filius Solis, ideo ivit ad Climenem ut certificaretur.

	Qualis devenit ad Climenem, ut certificaretur de hiis que
contra se audierat, ille, scilicet Phetont, qui adhuc facit
patres filiis scarsos, idest avaros (qui[a] pater Phetont fuit
sibi Phetonti, sicut ipse petierat, liberalis, concedens gratiam,
que fuit sibi ad dampnum et nocumentum mortale, ideo illi patres
aliorum didicerunt suis filiis esse avaros, idest non concedere
gratias, que perveniunt ad dampnum et iacturam), talis eram ego
(quia audieram multa contra me dicta), et talis eram sentitus,
idest persensus, a Beatrice, et a sancta lampade, idest ab anima
illa que sicut lampas lucebat, que, scilicet lampas, prius,
propter me, idest amore mei, vel causa mei, mutaverat situm; quia
a cornu dextro crucis descendit ad pedem crucis, ut dictum est.

	|7-12.~  Ex quo mea domina, scilicet ait: Micte foras
vampam, idest vocem, cum tuo desiderio, michi dixit, ita quod
exeat signata bene de interna stampna, idest de conceptu mentis,
vel de conceptione mentali, idest quod bene exprimat conceptum
tuum internum, scilicet quem interius concepisti; quia tu audisti
contra te dici, quod esses expulsus de tua civitate et ires per
patrias alienas, querendo auxilia ab alienis, etc., et quod
oporteret te ire per mundum et comedere panem alienum; non quod
propterea nostra cognitio crescat (quia iam scimus quod tu vis
dicere, quia omnia videmus in Deo tamquam in speculo, in quo
omnia limpidissime relucent) propter tuum loqui, sed adhuc ut
assuescas ad dicendum sitim, idest ad indicandum ardorem tuum, ut
detur tibi potus, idest ut declaretur tibi id quod tu appetis
scire, ita quod homo tibi mescet, idest propinet.  Mescere est
vocabulum florentinum, unde ^mesce~, idest propina vinum. 
|Mescet~: idest propinet.

	|13-18.~  Modo auctor, confortatus a Beatrice de petendo,
incipit petere ab isto spiritu de hiis que superventura sunt
sibi, et captat benevolentiam ab eo cum dulcibus verbis, asserens
illum spiritum multum ascendere sursum in cognitione, ita quod
ipse videt in Deo res contingentes clare, sicut in geometria
demonstratur, quod impossibile est in uno triangulo esse duos
angulos obtusos.  Nota quod triangulus est figura continens tres
angulos tantum.  Demum nota quod triangulus causatur cum tribus
lineis, cuius, scilicet trianguli, tres sunt species, scilicet
equilaterius, qui habet tria latera equalia; ysosceles, qui habet
duos angolos equales, et tertium inequalem; ysopleuron, scilicet
ille qui omnes tres lineas equales habet.  Modo in geometria
concluditur, non posse esse duos obtusos angulos in aliquo
triangulo.  Angulus obtusus est ille, qui opponitur acuto: quando
linea recta cadit super aliam lineam rectam, et non recte, sed
transversaliter, intercidens eam, tunc causantur duo anguli
obtusi et duo acuti, ut patet X: modo duo anguli maiores dicuntur
obtusi, minores vero dicuntur acuti.  Dicunt geometri boni, quod
in nullo triangulo possunt esse duo obtusi; et clare hoc
demonstratur.  Sicut ista delaratio fit clarissima, sic, imo
amplius clare, vident Beati futura contingentia in Deo, speculo
clarissimo in quo omnia relucent, quia omnia sunt presentia Deo;
nihil preteritum, nihil futurum, est in ipso Deo.

	O cara plancta mea (quia de ea descenderat auctor, ut
dictum est superius, qui Cacciaguida fuit pater proavi auctoris),
que sic sursum ascendis in cognoscendo archana, quod, sicut
vident terrene mentes bene experte in geometria, non contineri in
uno triangulo duos obtusos, vel unum triangulum non esse capacem
duorum obtusorum, sic vides res contingentes antequam sint in se,
idest antequam sint presentes, respiciendo punctum, idest Deum,
in quo omnia relucent, cui omnia tempora sunt presentia: ideo tu
poteris bene de meis dubiis declarare.

	|19-24.~  Dum ego eram Virgilio coniunctus, scilicet per
Infernum et Purgatorium, super montem qui animas curat, idest
purgat (hic mons est Purgatorium), et descendendo in mundum
defunctum, idest in Infernum, dicta michi fuerunt de mea vita
futura valde gravia, idest indicantia michi graves penas michi
superventuras, quamvis ego sentiebam me thetragonum ad ictus,
idest percussiones, fortune.  Nota quod thetragonus est corpus
quadratum, habens sex latera, sicut est taxillus qui habet sex
latera quadrata.  In uno est unus punctus, in alio duo; in alio
tres, in alio quatuor, in alio quinque, in alio sex, et in
quolibet stat recte.  Ita sapiens in omni adventu fortune.  Ideo
sapiens assimilatur thetragono; et ideo tali figure assimilatur
sapiens, quia sapiens ad omnem fortunam stat plane, quia si est
prospera, non extollitur, si est adversa, non deprimitur.  Sic
dicit Dantes hic de se, quomodo ipse est dispositus portare omnem
fortunam prudenter.

	|25-27.~  Quare voluntas mea esset contenta intelligere,
qualis fortuna michi se appropinquat, alias appropinquatur, quia
sagipta previsa venit plus lenta, idest minus nocet.  Hic auctor
assignat causam quare vult prescire de sua fortuna, ut possit
sibi providere.  Sed queritur si possibile est, quod aliquis
posset fugere fortunam, sive posset facere quod futura non
eveniant.  Dic quod, sicut vult Aristotiles in secundo
Physicorum, aliqua futura habent causam determinatam sic et
taliter, quod necessario eveniant, sicut sunt solis et lune
versiones, aliqua sic eveniunt quod etiam possent non evenire. 
Ad prima non opponuntur remedia, nec possunt opponi nisi per
potentiam divinam.  Ad secunda vero, etsi illa non fugiuntur,
opponuntur tamen aliqua remedia: ut si celum disponit longam et
magnam et frigidam yemem, magna longa et frigida yems eveniet;
sed tu posses tibi providere cum multa multitudine lignorum, ad
faciendum bonum et continuum ignem, cum bonis pelliciis, etc.: et
ideo bonum est prescire futura ad sic providendum.  Et ideo
Aristotiles, scribens ad Alexandrum, consulebat sibi, quod semper
teneret et haberet secum valentes philosophos et astrologos, qui
scirent sibi indicare de futuris.

	|28-30.~  Sic ego dixi, scilicet Dantes, ad illam lucem
eamdem, scilicet ad animam domini Cacciaguide, que prius michi
loquuta erat; et sicut voluit Beatrix, fuit mea voluntas, idest
obedivi.

	|31-36.  Non per ambages, in quibus.  Non per ambage, in
che~: hec est secunda pars huius capituli, in qua spiritus domini
Cacciaguide ostendit auctori qualis erit fortuna sua.  Pro quo
intelligendo, notandum est, quod antiquo tempore, antequam Agnus
Dei, scilicet Christus, esset crucifixus, pagani consulebant Deos
suos falsos; et illi dabant responsa enigmatica, que non
intelligebantur; et ideo qui a talibus petebant consilia,
decipiebantur.  Nota quod ambages, proprie, sunt verba
enigmatica, habentia diversos sensus et pugnantia, et nesciunt
audientes qui illorum sensuum sit tenendus.  Modo iste spiritus
non respondit auctori per tales ambages, sed per verba clara et
bene intelligibilia.  Non per ambages, idest verba enigmatica, in
quibus gens follis, idest gens pagana, follis, idest decepta vel
stulta, iam inviscabatur, idest sicut avis in visco capiebatur,
priusquam esset occisus Agnus Dei qui peccata tollit, idest
Christus, sed per verba clara et preciso latino, respondit ille
amor paternus, clausus, scilicet in suo lumine, et apparens de
suo proprio risu.

	|37-39.~  Contingentia, idest res contingentes, que extra
quaternum nostre materie, idest ydearum, non extenditur, idest
tota apparet in ydeis, vel contingentia que non reperitur nisi in
rebus materialibus, que possunt evenire et non evenire, tota est
depicta in conceptu eterno.

	|40-45.~  Necessitatem inde non apprehendit; idest
quamvis res contingentes sint depicte in Deo, propter hoc tamen
non evenient de necessitate, nisi sicut a visu, idest a facie, in
quo speculatur, vel videtur, navis que per correntem infra
descendit.  In isto ternario prescripto, respondet ille spiritus
une tacite obiectioni.  Posset quis dicere; Si Deus videt ista
contingentia esse futura, et scientia Dei est infallibilis,
quomodo potest esse, quod de necessitate non eveniant?  Dicit
ille spiritus, quod, licet Deus videat illa contengentia et
futura, propter hoc non capiunt necessitatem aliquam.  Ymagineris
quod Deus videt futura, sicut tu vides presentia.  Nam tu vides
currum duci ab equis; tamen tua visio non imponit necessitatem
illis equis, ut ipsi necessario trahant currum.  Et nota quod
nihil est futurum in Deo, quia in Deo non currit tempus, sed ipse
in istanti eternitatis omnia videt.  Sumatur exemplum tale satis
grossum.  Tu stas in lictore maris, et vides navim cum bono ventu
venire ad portum; tunc tu dices: Ecce illa navis statim veniet ad
portum, et cum salute.  Illa tua tamen visio non imponit
necessitatem illi navi, quod ipsa veniet cum salute ad portum,
quia posset habere aliquod obstaculum, ita quod non veniret.  Sic
se habet nauta in navi, sicut anima in corpore.  Si anima bene
regit corpus, cum salute finiet; si male, cum discrimine finiet. 
Nam pilotus potest divertere velum, vel alio modo ordinare; et sic
navis non applicabit ad portum, sicut tu iudicasti.  Nam vult
iste spiritus dicere auctori, quod sicut ab organis, bene et a
bono organista et pulsatore tactis, dulcus armonia vadit ad aures
audientium; ita, quod ad visum ipsius spiritus, ibat tempus quod
Danti parabatur, idest illud in tempore parabatur ipsi Danti.

	|46-48.~  Et ponit, per comparationem Ypoliti, fortunam
auctoris; dicens, quod sicut Ypolitus (nota quod Ypolitus fuit
filius Thesei, ducis Athenarum: ipse Ypolitus habebat novercam,
scilicet Fedram, filiam Minoys regis Cretensis, valde
libidinosam, que invitavit ipsum Ypolitum de stupro: qui omnino
renuit et noluit consentire: Fedra, noverca sua, videns se
spretam ab ipso, incusavit eum Ypolitum patri suo Theseo, qui
Theseus expulit Ypolitum), qui nunquam plus rediit, sic eveniet
Danti propter suum bene operari, qui fuit expulsus et nunquam
rediit in Florentiam.

	Abinde, sicut evenit ad aurem dulcis armonia ab organis,
venit michi ad visum, idest faciem, tempus quod tibi paratur;
idest, ita video illa que tibi tempore proxime venturo parantur.

	Qualis Ypolitus, idest qualiter, recessit de Athe[n]is
propter impiam et perfidam novercam, scilicet Fedram Thesei
uxorem; talis, idest taliter, de Florentia te recedere oportet,
quia iniuste expelleris.

	|49-54.~  Istud vult, idest multi volunt hoc, et istud
iam queritur, et cito veniet factum ab illis qui hoc cogitant,
ibi ubi Christus coctidie mercatur, idest ubi venditur et emitur;
idest in Curia romana, ubi, propter symoniam que continue
commictitur in romana Curia, maxime per papam Bonifacium,
Christus venditur et emitur.  Nota quod in millesimo tercentesimo
Florentie erant magne divisiones inter partem Albam, de qua erat
ipse Dantes, cuius caput erat dominus Veri de Circulis, et
Nigram, cuius caput erat dominus Curtius Donati.  Papa
Bonifacius, audiens hec, misit pro istis duobus capitibus
partium, scilicet pro domino Veri de Circulis, et pro domino
Cursio de Donatis, et accersivit eos: qui iverunt ad Papam.  Tunc
Papa voluit eos concordare; non potuit, et sic steterunt pluribus
temporibus.  Tandem dominus Veri de Circulis, caput partis Albe,
que tunc regebat in Florentia, dixit Pape: Cur me tenetis hic in
curia?  Dixit Papa tubatus per talia verba domini Veri: Quis
dyabolorum te tenet? vadas quocumque vis.  Dominus Veri reversus
est Florentiam.  Dominus Cursius Donati dixit Pape: Sum paratus
facere qudquid placet vobis; et si vultis quod nunquam redeam
Florentiam, nunquam redibo.  Erat prudens homo dominus Cursius,
et semper tenuit complacentiam Pape.  Tunc Papa misit pro Karolo
Sineterra (dicebatur Sineterra, quia nullum dominium habebat), de
domo Frantie, quem misit Florentiam tamquam pacificatorem
civitatis.  Qui veniens Florentiam, recepit partem Nigram, et
expulit Albam; et tunc fuit expulsus Dantes, cum multis de parte
Alba, quorum aliqui reversi sunt in Florentiam, et aliqui
interfecti.  Dantes nunquam rediit; nec voluit, extra Florentiam
exul, tenere aliquam partem, nec Albam nec Nigram, sed per
seipsum stetit.  Nec melius potest facere prudens homo in
civitate divisa, quam nullam partem tenere.  Et sic fecit Dantes. 
Verum est tamen, quod communiter infamia sequitur prudentes, quia
ignorantes rem dicunt: ^Ben li sta~, idest iuste perdiderunt. 
Tamen in brevi, quando fuit expulsa pars Alba de Florentia, ille
dominus Cursius fuit etiam expulsus; et fugiens cecidit de equo,
habens unum pedem in staffa, quem non potuit foris trahere; et
sic tractus per unam vallem ab equo, mortuus est: et ita apparuit
quod dominus Cursius fuit culpabilis, ipse qui fuit principalis
ad expellendum Dantem de Florentia.

	Culpa sequetur partem offensam (idest in opinione vulgari
diffamabuntur offensi et expulsi) in clamore, scilicet vulgi,
sicut solet, supple evenire; sed vindicta fiet, idest erit,
testimonium vero, idest veritati, que eam dispensat: idest,
vindicta Dei ostendet, que pars fuit culpabilis.  In millesimo
tercentesimo Dantes fuit expulsus de Florentia; et in millesimo
tercentesimo septimo dominus Cursius de Donatis fuit etiam
expulsus, et fugiens mortuus est, ut dictum est superius.

	|55-57.~  Tu dimictes omnem rem dilectam, idest civitatem
Florentie, domum tuam, uxorem, filios, etc., magis care; et ista
est illa sagipta, quam arcus exilii prius sagiptat.

	|58-60.~  Tu probabis sicut sapit salem panis alienus,
idest quomodo sapit, et quomodo durus est callis descendere et
ascendere per alienas scalas; idest, durum est habitare cum
alienis.

	|61-66.~  Et illud quod tibi plus gravabit spallas, idest
humeros, erit sotietas mala et stulta, cum qua tu cades in istam
vallem, idest in istud exilium (hoc dicitur propter dominum Veri
de Circulis, qui nescivit se bene regere cum papa Bonifacio); que
tota ingrata (quia multi, qui expulsi fuerant cum Dante, reversi
sunt in Florentiam, nullam faciendo memoriam, et multi exules
erant interfecti), tota fatua et impia, fiet contra te; sed paulo
prope, idest post, in brevi, ipsa, non tu, habebit rubeam genam,
idest habebit causam bene verecundandi.

	|67-69.~  De sua bestialitate, quia bestialiter se
habebat, suus processus, idest eventus, faciet probationem, idest
experientiam, ita quod tibi erit pulchrum fecisse tibi partem per
te ipsum; idest, stare indifferenter ad utramque partem, et cum
nulla illarum tenere.

	|70-75.  Primum tuum refugium.  Lo primo tuo rifugio~:
hec est tertia pars huius capituli, in qua predictus spiritus, ad
conslationem auctoris, narrat remedium quod inveniet in illa
adversitate.  Nota quod dominus Bartholomeus, capitaneus Verone
De la Scala, qui fuit pater domini Magni Canis antiqui, recepit
Dantem expulsum de Florentia in suam civitatem Verone benigne, et
dedit sibi etiam provisionem, antequam Dantes peteret aliquid ab
ipso.  Et ille capitaneus fecit oppositum eorum quam modo faciunt
domini moderni, qui volunt pluries rogari antequam aliquid dent;
et iste prevenit petitionem Dantis.  Iste capitaneus habuit unum
filium, nomine Canis Magnus, qui in decem et octo annis fecit
mirabilia tam in prudentia quam in armis.  Iste fuit dominus
totius Marchie Trivisine, Trivisii, Padue, Vincentie, Verone,
Brixie, Pergami, Parme, Regii.  Iste Canis fuit liberalissimus,
curialissimus; non curabat de pecuniis; non fuit avarus, sed
probus; exaltavit probos et bonos in terris suis, punivit malos,
et multa opera illustria fecit, que hic dimictuntur.

	Primum tuum refugium et primum hospitium erit curialitas
grandis, idest Magni Canis Lombardi, qui super scalam portat
sanctam avem (nam arma illorum De la Scala est campus altus cum
scala rubea, et supra illam scalam est una aquila nigra), qui in
te habebit ita benignum aspectum, idest benigne te recipiet, quod
in dicere et facere, inter vos duos, erit primum illud quod inter
alios est magis tardum.  Vult dicere: Ipse erit promptior ad
benefaciendum tibi, quam tu ad petendum aliquid ab eo.

	|76-78.~  Modo auctor laudat istum filium istius domini
Bartholomei, scilicet Canem Veterem, probissimum in prudentia et
armis.  Cum eo videbis illum, qui impressus fuit, nascendo, ab
ista stella forti, idest Martis, quod notabilia erunt opera sua.

	|79-81.~  Non adhuc de illo gentes perpenderunt propter
novellam etatem, quia solum novem annos, idest martiales, qui
sunt decem et octo solares (quia Mars in duobus annis complet
cursum suum), sunt iste rote, scilicet celum Martis, circa eum
retorte, idest volute.

	|82-84.~  Sed priusquam Vasco, idest papa Clemens de
Vasconia, altum Henricum (scilicet de Lucimburgo, Imperatorem
tempore Clementis de Guasconia qui transtulit papatum ad
Frantiam) decipiat (quia non permisit eum venire in Ytaliam, quia
veniebat libenter, et verbis et pecunia decepit illum Imperatorem
Henricum), apparebunt faville de sua, idest Canis antiqui,
virtute, in non curare de argento, nec de fatigationibus.  Quia
iste, ostensis sibi semel capsis plenis pecunia, cooperivit illas
capsas, dicens: Non sit michi cura de pecuniis: volo esse
dominus.  Et sic evenit, quia devicit totam Marchiam Trivisinam,
ut dictum est supra.

	|85-87.~  Sue magnificentie cognite erunt adhuc, ita quod
sui inimici non poterunt de illis tenere linguas mutas.  Etiam
virtus laudatur ad inimicis hominis virtuosi.  Vult dicere, quod
bonum dicent de eo, et ipsum laudabunt, etiam sui inimici.

	|88-93.~  Ad eum te expecta, idest reserva, et ad sua
beneficia; per eum transmutabitur multa gens, cambiendo, idest
mutando, conditionibus divitibus et mendicis (idest exaltabit
bonos, licet pauperes, et corriget malos, licet sint divites); et
portabis scriptum in mente de eo, sed id non dices.  Et dixit res
incredibiles illis qui sunt in presenti vel erunt.  Per hoc
notantur magnifica opera istius, quia est modus loquendi sic per
excellentiam.

	|94-96.~  Postea dixit: Fili, iste sunt glosse istorum
que fuerunt tibi dicta; ecce insidias que retro, idest post,
paucos gyros, idest annorum revolutiones, sunt absconse.

	|97-99.~  Nolo propter hoc quod tuis vicinis invideas,
postquam futuratur tua vita (idest perpetuatur in fama bona; et
etiam quod, postquam Dantes fuit expulsus de Florentia, vixit
multis annis); sed ulterius, idest plus durabit tua vita, quam
punitio ipsorum perfidiarum.  Idest tu vives diu, et illi qui te
offenderunt, punientur cito, et antequam tu morieris: quia satis
cito post exilium auctoris, dominus Curtius mortuus fuit viliter,
et sic papa Bonifacius.

	|100-102.  Postquam, tacendo, mostravit se expeditam. 
Poich@e, tacendo, si mostr@o spedita~: hec est quarta pars huius
capituli, in qua auctor petit unum consilium ab ista anima
Cacciaguide, dicens: Bene video quod tempus appropinquat versus
me ad feriendum me, quod gravius venit illi qui non providet
sibi; ideo bonum est quod provideam michi ita, quod si perdidero
res et locum que sunt michi res valde care, quod non perdam alias
propter ista mea carmina.  Tam in Inferno, quam in Purgatorio,
quam in Paradiso terrestri, ubi inveni dominam Beatricem, quam
etiam in istis circulis plan[e]tarum, vidi aliqua, que si
redixero, timeo ne possim vivere inter illos qui hoc tempus
reputabunt antiquum.  Tunc lete respondit ille spiritus: Dic
omnino omnia que vidisti: non cures de aliquo, etiam si quis sit
sibi conscius de propria, vel aliena, verecundia.  Ideo sine
mendacio omnem tuam visionem manifesta, et scalpet se, sive
gractet, qui habet scabiem: licet aliquibus displiceant ea que tu
dices in principio, tamen post, cum bene perspexerint, omnia
placebunt; nam verba tua reprehensiva facient sicut venti qui
flant super cacumina arborum, et non molestant herbas circa
terram stantes.  Ideo Deus et natura voluerunt, ut spiritus magni
tibi ostenderentur tam in Paradiso, quam in Purgatorio quam in
Inferno, ut de illis scriberes; quia mentes audientium non
memorantur rerum incognitarum et absconsarum, sicut essent res
prave et viles.

	Postquam, tacendo, se monstravit expeditam anima sancta
mictendi tramam in illa tela, quam ego ei porrexi orditam, idest
postquam tacuit, apparuit sibi satis bene et complete
respondidisse ad petita mea.  Nota quod quando tela fit, primo
orditur, et illa fila sic ordita dicuntur stama, a ^stando~; alia
fila, que cum navicula interseruntur, trama dicuntur: ita quando
quis, dato sibi themate, facit latinum, tunc thema dicitur hic
tela ordita; latinum dicitur tela completa cum trama.

	|103-111.~  Ego incepi, scilicet dicere, sicut ille, qui
bramat, idest desiderat vel appetit, dubitando, consilium a
persona, que videt et vult recte et amat bene: Video, pater mi,
sicut spronat, idest cum calcaribus pungit, vel festinat, tempus
versus me pro dando michi ictum, idest ut me percutiat, ita, quod
est gravius illi, qui se totum derelinquit: idest, non curat
providere sibi circa pericula emergentia.  Ex quo de Providentia
est bonum quod ego me armem, ita quod, si locus est michi
arreptus magis carus, scilicet Florentia, etiam domus mea, ego
non perdam alia propter mea carmina; que nulli parcunt, quin ipsa
manifestent veritatem, que dicunt mala de summis pontificibus,
cardinalibus, imperatoribus, regibus, prelatis, magnis dominis,
Quasi dicat; Sum perplexus, nec scio eligere meliorem partem: si
dixero ea que vidi, odior ab omnibus, et propter hoc expellar ab
omnibus locis.

	|112-117.~  Infra per mundum sine fine amarum, idest in
Inferno, et per montem, scilicet Purgatorii, et per pulchrum
cacumen, idest in Paradiso terrestri, unde oculi mee domine,
scilicet Beatricis, me levarunt (quia de Paradiso terrestri
Beatrix levavit Dantem ad astra), et post per celum de lumine in
lumen, idest de planeta in planetam, apprehendi ego illud, quod,
si ego refero, multis erit sapor fortis et amarus, idest
agruminis (quia erant ad infamiam multorum); et sic ero oditus et
expulsus de locis, ubi isti sunt potentes, vel sui amici.

	|118-120.~  Et si vero, idest veritati, sum timidus
amicus, idest si tacuero veritatem, timeo perdere, idest ne
perdam, vivere inter illos, idest inter beatos, qui istud tempus
vocabunt antiquum.

	|121-123.~  Iam ille spiritus incipit respondere.  Lux,
idest anima, in qua ridebat meus thesaurus (quam scilicet
diligebam ut meum thesaurum) quem ego reperi ibi, idest in spera
Martis (hic erat anima domini Cacciaguide), efficiebatur magis
corusca, idest clara, vel lucens, sicut ad radium solis speculum
aureum.

	|124-126.~  Inde respondit, idest sic: Conscientiam
fuscam (idest obscuram, scilicet sibi, sive conscia de malo) vel
proprio, vel alterius verecundie, se se{n}tiet omnino in tua
loquela aspera: idest, se recognoscet, vel sentiet tuam loquelam
asperam.

	|127-132.~  Sed nihilominus, remota omni verecundia,
totam tuam visionem fac manifestam, et permicte ibi fricari ubi
est scabies.  Idest, qui habet scabiem se fricet, sive scalpet;
idest, qui peccavit, ille verecundetur.  Quia si vox tua erit
molesta in primo gustu, vitale nutrimentum dimictet postea quando
erit digesta.  Methaphorice loquitur: sicut facit medicina amara;
quia amara est, tamen prodest quia liberat ab infirmitate.  

	|133-135.~  Iste tuus clamor, idest ista tua correctio,
faciet sicut ventus, qui altiores summitates, scilicet arborum,
magis percutit (idest de maioribus et magnis viris loquitur); et
hoc honoris non erit parvum argumentum; idest, hoc cedet tibi ad
magnum honorem.

	|136-142.~  Ideo sunt tibi monstrate in istis rotis,
idest celis, sive Paradiso, in monte, scilicet Purgatorio, et in
valle dolorosa, idest in Inferno, solum anime que sunt fama
notabiles; quia animus illius qui audit, non quiescit nec firmat
fidem propter exemplum quod habeat suam radicem incognitam et
absconsam, nec per aliud argumentum quod non appareat.  Quasi
dicat: Si posuisses exempla di vilibus personis, animi audientium
non ita adverterent, nec actenderent, nec ita notarentur dicta
tua, nec digna memoria putarentur.

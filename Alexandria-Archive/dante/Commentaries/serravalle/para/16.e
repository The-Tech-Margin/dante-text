	|SUMMARIUM.~  In isto sextodecimo capitulo, quod incipit:
^O pauca nostra nobilitas sanguinis~, auctor dicit quod, licet
nobilitas sanguinis sit pauca, tamen fuit causa, quod Dantes ibi
gloriatus fuit de suo sanguine; et si ibi in celo gloriatus fuit,
non est mirum si hic in terris homines gloriantur.  Demum auctor
ponit quatuor questiones, quas fecit suo proavo, sive quatuor 
petitiones.  Primo petiit, qui fuerunt sui antiqui; secundo, qui 
anni domini currebant quando nascebatur; tertio, quantum magna 
erat civitas florentina tempore suo; quarto, que erant gentes 
digniores in civitate.  Ad primum quesitum dicit dominus 
Cacciaguida, quod a die, qua annunciata fuit Virgo Maria, usque 
ad diem quo nascebatur, fluxerunt mille centum sexaginta anni. 
Ad secundum quesitum dicit, quod sui antiqui stabant in Mercato 
Veteri (est una pulcherrima platea in Florentia): de antiquis non 
vult multum dicere, ne videatur vanagloriari.  Ad tertium 
quesitum dicit, quod Florentia tunc erat forsan quinta pars eorum 
qui modo sunt, ita quod in quintuplo creverat civitas Florentie; 
et Florentia crevit propter mixturam rusticorum cum civibus. 
Demum ad quartum quesitum, narrat dominus Cacciaguida de multis et 
multis domibus, que tunc suo tempore erant honorabiliores.  Demum 
in fine dicit de domo de Bondelmontibus, et de domo illorum de 
Amydeis, et de domo illorum de Ubertinis; que domus tres, propter 
unum coniugium spretum, devenerunt ad magnas divisiones, et sic 
tota civitas florentina est divisa.  Sed hoc conveniebat illi 
lapidi aliqualiter rupto, qui alias fuit ydolum Martis in 
Florentia tempore Paganismi. 

	|Proemio.~  ^O pauca nobilitas nostra sanguinis.  O pauca
nostra nobilit@a de sangue~: istud est decimumsextum capitulum huius
Paradisi, in quo auctor introducit eumdem spiritum, quem 
introduxit in capitulo precedenti, qui, in isto capitulo, 
decimosexto, de predecessoribus ipsius auctoris tractat, de 
genealogia et de conditionibus atque qualitate civitatis 
Florentine.  Quod dividitur in quatuor partes.  In quarum prima 
ille spiritus Cacciaguide recitat auctori de sua parentela 
antiqua. 

In secunda parte, que incipit ibi: 

     Sicut vivificatur ad spirationem ventorum; 
     Come s'aviva a lo spirare de' venti, 

idem spiritus narrat auctori qualitatem sue civitatis, que erat 
tempore suo. 

In tertia parte, que incipit ibi: 

     Si tu respicis Lunim et Urbisaliam; 
     Si tu riguardi Luni et Urbisaglia, 

ille idem spiritus recitat multas familias civitatis Florentie. 

In quarta parte, que incipit: 

     Sed bene conveniebat illi; 
     Ma conveniasi a quella petra, 

dictus spiritus concludit quod divisiones et partialitates 
civitatis Florentine, dicebant cuidam ydolo Martis, quod 
Florentini ante Christianismum adorabant. 

	|1-6.~  Circa primam partem dico, quod auctor introducit 
Cacciaguidam ad ostendendum auctori genealogiam antiquorum 
suorum; primo tamen, more suo solito, continuat dicta dicendis. 
Si bene perpenditur, dictus spiritus ostendit Danti suam stirpem 
fuisse nobilem et generosam, unde auctor ex hoc gloriatus est, 
imo vanagloriatus; et ideo dicit bene et notabiliter, corrigendo 
se et alios, qui gloriantur de nobilitate sanguinis.  Narrans 
quod talis nobilitas est pro maiori parte vanitas (et dicit vere, 
si videro aliquem gloriantem de sua nobilitate, sive sanguine) 
quasi nunquam audebat reprehendere eum, quia in celo, ubi neminem 
contingit peccare, ipse auctor de suo sanguine gloriatus est; et 
ideo non est mirum, si in terra, ubi est facultas peccandi, imo 
continuatio peccatorum, quis gloriatur.  Nobilitas sanguinis non 
est virtus, ut probat Aristotiles in sua Rethorica, licet 
honorificum sit habere progenitores, et habuisse, probos, 
virtuosos et strenuos; et forte, large loquendo, huiusmodi 
nobilitas est una pars felicitatis, practice saltem est unum de 
ornamentis felicitatis. 

	O pauca nostra nobilitas sanguinis, si de te facis 
gloriari gentem hic inferius, idest in mundo, ubi affectus noster 
languet, idest ubi appetitus noster fallit sepe et fallitur et ad 
peccata declinat; mirabilis res non erit michi unquam, quia ibi, 
ubi appetitus non torquetur, idest ubi non deviat a recto tramite 
rationis, dico in celo, ego de illa, scilicet nobilitate 
sanguinis, gloriatus fui. 

	|7-12.~  Modo dicit auctor aliquam conditionem nobilis
sanguinis, que est, quod ipsa modicum durat, licet ipsa sit unum
ornatum domorum, sicut mantellus est ornamentum corporis.  Et 
methaphorice loquens et apostrophans ad ipsam nobilitatem, dicit: 
Bene tu est unus mantellus, qui modicum durat et cito abbreviaris,
nisi de die in diem aliquid apponatur, quod in tali domo vel
cognatione consurgant aliqui virtuosi, qui continuent famam illorum
proavorum, quia in tempore omnia consumuntur, nisi fiat successio:
nam tempus videtur habere forcipes ad decurtandum tale mantellum. 
Bene es tu, dicit auctor nobilitati sanguini, mantellus, qui cito
racorceris, idest retraheris, vel abbreviaris, ita quod, si non
apponitur, scilicet tibi, strenuitas scilicet et valor aliquorum
descendentium, de die in diem tempus vadit circum cum forcipibus,
idest decortando.  Nota quod loqui alicui homini, sive persone, in
plurali, sicut dicere uni homini, Vos, habuit principium a Roma, et
secundum quod apparet, [a] Cesare, de quo dictum est, quod Cesar
erat omnia.  Hic Cesar fuit ille Iulius, primus Imperator Rome et
primus monarcha; et quia habuerat omnia officia, omnes dignitates
et triumphos, etc., ideo dictum est, Cesar omnia erat, et ipsi 
Romani inceperunt ad ipsum magis honorandum et dixerunt Vos.  Et 
licet Romani inceperunt uni dicere Vos, tamen in hoc modicum 
perseveraverunt.  Et vere sic non est populus in mundo, qui 
tantum tuizzet, sicut populus romanus: etiam Pape et Imperatori 
unus Romanus dicet tu.  Ab isto modo loquendi incepit Dantes 
loqui cum isto spiritu, [idest] reincepit; ideo dicit textus: A 
Vobis, idest ab isto (ablativo) Vobis, quod primo Roma sustinuit, 
idest primo dici ibi incepit, in quo, scilicet modo loquendi, sua 
familia, idest romana familia, minus perseverat, reinceperunt 
verba mea. 

	|13-15.~  Unde Beatrix, que erat aliquantulum scevera,
idest divisa vel separata (nam Beatrix, perpendens quod Dantes
aliquantulum gloriatus fuerat de sua nobilitate sanguinis,
indignata fuit aliquantulum cum auctore, et sic aliquantulum
separaverat se ab auctore), ridendo apparuit ille qui tussivit ad
primum defectum scriptum de Genevera.  Nota quod Lancelloctus erat
philocaptus, inflammatus amore domine Genevere, et nondum locuti
fuerant ad invicem; semel dum essent in una camera, Galeoctus, qui 
conducebat rem talem et erat ambasiator ex utraque parte unius ad 
alterum, tussivit, et ad talem tussim Lancelloctus dedit osculum 
isti Genevere, et illa tussis fuit primum signum, etc.  Et per 
talem tussim videtur quod Galeoctus dedit licentiam Lancellocto 
osculandi Geneveram.  Sic, ridendo, Beatrix licentiavit Dantem ad 
loquendum cum illo spiritu. 

	|16-18.~  Et tunc auctor cepit loqui ut sequitur: Ego
incepi, scilicet dicere: Vos estis pater meus; vos michi datis ad 
loquendum tantam audaciam, vos me elevatis ita, quod ego sum plus 
quam ego, idest vos facitis me altius quam ego possim. 

	|19-21.~  Per tot rivos, idest vias, impletur gaudio mens
mea, quod de se facit letitiam; quare potest sustinere quod se non
spezzat, idest frangat, quia nihil vacui remanet in mente, ita quod
non potest dividi ad recipiendum amplius de gaudio. 

	|22-24.~  Ex quo igitur michi datis tantum gaudium, peto a
vobis quatuor: scilicet, qui fuerunt vestri antiqui; et quis erat 
millesimus currens, quando nascebamini; dicite michi de 
Florentia, quante quantitatis erat tempore vestro; et que erant 
gentes magis nobiles et digniores honore. 

	|25-27.~  Dicite ergo michi, o cara mea primitia, idest o
origo mea et principium originis mee (quia iste fuit pater
Aldigerii, qui fuit proavus Dantis et a quo mutatum est nomen
Eliseorum in nomine Aldigeriorum, qui fuit magnus doctor iuris et
superbus homo), ecce primum petitum, qui fuerunt vestri antiqui;
secunda petitio, qui fuerunt anni qui signati fuerunt in vestra
pueritia; dicite michi (tertia petitio) de ovili Sancti Ioannis,
idest de Florentia cuius patronus est Sanctus Ioannes, quantum erat
tunc; quarta petitio, et que erant gentes, intra ipsum, scilicet
ovile, digne altioribus scampnis. 

	|28-39.  Sicut vivificatur ad spirationem ventorum.  Come 
s'avviva allo spirar de' venti~: hec est secunda pars huius 
capituli, in qua illa anima declarat de sua stirpe et de civitate 
Florentie.  Nunc per quamdam comparationem auctor ostendit 
quomodo illa anima letata est ad verba ipsius auctoris, et 
quomodo facta est lucidior et in verbo suavior, et loquebatur non 
loquela mortali, sed quasi cum loquela alterius mundi.  Et ad 
primam petitionem dixit, quod tunc anni domini erant mille centum 
et sexaginta; quod declarat per motum stelle, sive planete 
Martis.  Ad secundam petitionem dicit, locum esse in Florentia, 
ubi erat domus Eliseorum, quando ipse dominus Cacciaguida natus 
est (et dicit sic, quod ex verbis eius sequitur quod tunc 
Florentia dividebatur per sexteria, ubi modo dividitur per 
quarteria: domus Elyseorum erat ibi ad introytum ultimi sexterii) 
ubi, vel per quem locum transeunt equi cursorii, quando curritur 
ad bravium in festo Sancti Ioannis Baptiste (quod festum 
solempniter colitur Florentie omni anno de mense iunii 
vigesimaquarta die) qui locus modo dicitur Vecchium, sive 
Mercatum, vel Forum, vetus.  Ille est quasi solempnior locus 
totius civitatis, sicut est Rivus Altus in civitate Venetiarum, 
vel sicut Cepstrata, alias Cepserata, in Landoniis.  Et per hoc 
etiam denotatur nobilitas Elyseorum, qui habitabant in loco 
solempniori civitatis.  Notandum etiam hoc, quod ista anima 
mensurat annos Domini, qui currebant tempore nativitatis ipsius 
domini Cacciaguide, per motum stelle Martis.  Ubi est sciendum, 
quod, sicut sol complet cursum suum in uno anno in tercentum 
sexaginta quinque diebus et una quarta, et sicut luna complet 
suum cursum in vigintinovem diebus, et aliquibus horis atque 
punctis; ita Mars complet cursum suum in duobus annis: et sic, 
si Mars cucurrerat complendo cursum suum per circulum zodiacum 
quingentis quinquaginta et triginta vicibus, sequitur quod erant 
anni mille centum et sexaginta ab Annunciatione Beate Marie 
Virginis usque ad diem quo nascebatur dominus Cacciaguida; et sic 
a nativitate ipsius domini Cacciagiude, que fuit millesimo 
centesimo sexagesimo, usque ad diem quo auctor hic loquebatur cum 
ipso domino Cacciaguida, que loquutio fuit facta millesimo 
tercentesimo, fluxerunt anni centum quadraginta.  Nota etiam quod 
dominus Cacciaguida, scilicet ista eius anima, hic loquens cum 
auctore, dicit Leonem esse signum Martis, et sub planta Leonis 
cucurrisse quingentis quinquaginta et triginta vicibus, quia 
signum Leonis est calidum et siccum, sicut est ipsa planeta 
Martis.  Tunc ad textum. 

	Sicut vivificatur, idest magis inflammatur, ad 
spirationem ventorum, carbo in flamma; sic vidi ego illam lucem 
resplendere meis blandimentis, idest propter verba blanda que 
dixeram sibi.  Et sicut oculis meis fuit facta pulchrior, idest 
apparuit, sic cum voce magis dulci et suavi, idest loquebatur, 
sed non cum ista moderna loquela, idest non cum loquela 
mortalium, sed, supple, cum loquela angelica, dixit michi: Ab 
illo die, quo fuit dictum Ave, idest a die Annunciationis 
Virginis Marie, partui, idest usque ad partum, in quo mea mater, 
que nunc est sancta, scilicet in celo, se alleviavit, idest 
peperit me, de me unde erat gravis, ad suum Leonem quingentis 
quinquaginta et triginta vicibus venit iste ignis, scilicet 
stella Martis, ad reinflammandum se sub sua planta; idest fecit 
cursum suum sub planta Leonis quingentis quinquaginta et triginta 
vicibus. 

	|40-42.~  Ex quo dominus Cacciaguida primo declaravit
secundam petitionem, modo declarat primam.  Nam sic placuit sibi
primo respondere ad secundam; demum respondet ad primam, dicens: 
Antiqui mei et ego nati sumus in illo loco, ubi reperitur prius 
ultimum sextum, idest in principio ultimi sexterii (quasi dicat 
in Mercato Veteri, ubi est solempnior habitatio totius 
civitatis), ab illo, idest a currente et cursore, qui currit ad 
vestrum annualem ludum, idest bravium quod omni anno, in festo 
sancti Ioannis Baptiste, curritur. 

	|43-45.~  Iam Cacciaguida, volens vitare v[a]nam gloriam,
dicit se nolle procedere ulterius ad declarandum de suis antiquis 
progenitoribus, quia videtur quod sordescit laus in ore proprio. 
Ideo dicit: Sufficiat de meis maioribus, idest antiquis, audire 
hoc, scilicet quod dixi: qui ipsi fuerunt, et unde venerunt 
illuc, plus est tacere quam ratiocinari pulchrum.  Tamen, si 
voluisset, potuisset longam genealogiam texere, quia tunc 
dicebatur, illi de domo sua de Elyseis quod descenderunt a 
Frangipanis de Roma, qui ab antiquo venerunt de Troya Romam, ut 
tactum fuit in uno preambulo, in principio libri. 

	|46-48.~  Iam respondet ad tertiam petitionem, quanta erat 
Florentia in quantitate, tempore suo.  Et dicit quod erant 
Florentini multo pauciores quam sunt modo; erant forsan pro 
quinta parte eorum qui sunt modo.  Sed quid! tunc Florentini 
erant boni homines; modo sunt plures, sed mali.  Et ostendit 
quomodo fuit aucta Florentia ad tantam quantitatem: quia rurales 
homines de comitatu, facti sunt cives; et hoc propter discordiam 
pastorum Ecclesie cum Imperatore, qui pastores Ecclesie deberent 
esse mater Imperii et sunt noverca.  Omnes illi, qui illo tempore 
erant ibi, scilicet in Florentia, quando ego vivebam, ad 
portandum, scilicet apti, arma, inter Martem et Baptistam, idest 
inter Pontem Veterem (in quo ponte erat statua Martis, que 
solebat esse in ecclesia Sancti Ioannis; sed quando Florentia 
facta fuit christiana, ablata est statua Martis et posita in 
Ponte Vetere) et Baptistam, scilicet Ecclesiam Sancti Ioannis, 
erant quinta pars illorum qui nunc sunt ibi, alias vivi. 

	|49-51.~  Sed civilitas, que nunc est mixta de Campis,
Certaldis et de Fyghinis (Campi est unum rus, una villa, in
comitatu Florentie; Certaldum est castrum, etiam in comitatu
Florentie; Fyghinum est unum aliud castrum, in comitatu Florentie),
pura videbatur in ultimo artista; idest omnes cives erant boni
usque ad ultimum, idest minimum, artificem.  Quasi dicens: Modo 
Florentia est plena, quia propter discordiam expulsi sunt nobiles 
et boni et probi, et repleta est rusticis, ruralibus et pravis 
viris. 

	|52-57.~  Et melius esset et utilius et expedientius
civitati, quod illi essent vicini et non cives, sicut solebant
esse, et quod isti et alii in Gallugio (est una villa prope
Florentiam) et in Trespiano (alia villa etiam prope civitatem
Florentie) starent, extra muros civitatis Florentie.  O quantum
esset melius esse vicinas illas gentes quas dico, et Gallutio et
Trespiano (due ville sunt ex quibus venerunt plures ad habitandum
Florentiam), habere vestros confines, idest extra, quam habere,
idest intus, ipsas ad substituendum putredinem Villani (nomen
proprium fuit unius doctoris iuris, malus homo) de Guglione (nomen
unius ville) et illius de Signa (hic fuit unus alter iurista, cuius
nomen non ponitur hic, et ille fuit de Signa: est unum oppidum
prope Florentiam per septem miliaria), qui iam pro baractare, idest
ad faciendam baractariam, habet oculum acutum. 

	|58-63.~  Si gens, que in mundo magis tralignat, idest
degenerat, idest pastores Ecclesie, non fuisset Cesari, idest
Imperatori, noverca, sed sicut mater suo filio benigna, talis
factus est Florentinus, et cambi[a]t et mercatur, qui convertisset
se ad Symofontem, quo ivit avus meus ad inquisitionem.  Symofonte
est unum, vel erat tempore auctoris, unum rus: versus illud ibatur
ad faciendum custodiam in circum; vel quia in die Veneris sancta 
avus domini Cacciaguide faciebat circum, quia ibat ad illum rus, 
sive ad ecclesiam illius ruris, et visitabat alias ecclesias 
multas.  Vult dicere auctor in effectu, quod si gens illa, que 
tralignat, idest degenerat, scilicet pastores Ecclesie, qui 
degenerant a Sanctis Patribus qui fuerunt boni, non fuisset in 
discordia cum Imperatore, cuius pastores Ecclesie debent esse 
mater et ipsi sunt noverca, Florentia non esset ita divisa.  Quia 
Papa accepit partem guelfam, Imperator reputatur gebellinus: et 
sic Guelfi, expellentes Gebelinos, receperunt multos rusticos de 
comitatu, ut replerent civitatem loco illorum expulsorum; qui 
rustici facti sunt Florentini, et cambiant, et mercatantur, qui 
irent ad Symofontem, idest ad illud rus, et ibi starent, et non 
starent in Florentia. 

	|64-66.~  Ex quo auctor tetigit unum inconveniens, scilicet
quod rustici sunt commixti civibus, modo tangit aliud adhuc maius, 
scilicet quod nobiliores sunt expulsi de Florentia propter 
rusticos advenientes, et propter divisiones civitatis.  Que 
intervenerunt ex defectu pastorum Ecclesie, maxime Bonifacii 
octavi, qui misit Karolum Sineterra, sub nomine pacificandi 
civitatem, et ipse divisit civitatem amplius quam erat: unde 
comites perdiderunt Montem Murlum, qui comites fuerunt expulsi et 
perdiderunt illud castrum, scilicet Montem Murlum; et tunc 
venerunt illi de Circulis, de Cierchiis, qui erant rustici de 
plebania Acchonis (nomen proprium unius plebis); et illi de 
Bondelmontibus venerunt de Valle Grevi (est unus fluvius, qui 
vocatur Grevi, et vallis dicitur Vallis Grevis; et de illa valle 
venerunt, de [illa], Bondelmontes ad civitatem Florentie); erant 
rurales, et facti sunt cives et nobiles cives.  Ideo dicit 
textus: Esset Mons Murlus, idest illud castrum, adhuc comitum, 
scilicet Guidi (vocantur comites Guidi); essent Circuli, idest 
illi de domo Circulorum, in piverio, sive in plebania, Acchonis 
(nomen proprium); et forsan in Valle Grevi Bondelmontes: idest,
illi de domo Bondelmontibus adhuc essent rurales, et essent in 
illa valle, scilicet Grevi. 

	|67-72.~  Modo dicit auctor, quod confusio et commixtio
personarum, maxime forensium, principiavit malum in civitatibus,
sicut cibus qui superponitur super cibum indigestum.  Et dicit
auctor, respondendo cuidam quasi tacite (quia posset quis dicere:
Nunquam crevit potentia civitas ex multiplicatione tot civium?),
dicit quod sepe cecus taurus cadit citius quam cecus agnus, et 
aliquando magis incidit unus cum bona manu et forti, quam quinque 
enses.  Sempre confusio personarum principium fuit mali 
civitatis, sicut de vestro malo, vel infirmate vestra, cibus qui 
superponitur, scilicet cibo indigesto; et cecus taurus citius 
cadit quam cecus agnus; et multoties plus incidit et melius unus, 
scilicet ensis, quam quinque enses.  Vult dicere quod validior et 
subtilior erat Florentia tunc temporis cum paucis et bonis 
civibus, quam modo sit cum malis et multis. 

	|73-78.  Si tu respicis Lunim et Urbisaliam.  Si tu
riguardi et a Luni et Urbisalia~: hec est tertia pars huius
capituli, in qua dominus Cacciaguida recitat multas familias
antiquas civitatis Florentie, que tunc, tempore suo, erant multo
onorabiles et valentiores aliis, quarum alique sunt in totum
destructe, alique in parte, tempore presenti.  Et prio narrat, quod
de hoc non sit mirandum, quia civitates alique fuerunt magne, que
modo sunt quasi nihil, de quibus nominat quatuor.  Quarum una
vocabatur Luni, que erat nobilis et magna civitas inter Tusciam et 
territorium Ianuense, supra flumen quod vocatur Magra, quod 
flumen dividit Tusciam a [territorio] Ianuensi; modo nihil est 
nisi unum pulchrum oppidum, quod est ibi de prope, quod vocatur 
Sarzana.  Alia civitas, quam nominat, est Urbisalia; est in 
marchia Anchonitana, inter Maceratam et Tolentinum; modo est unum 
parvum castrum, et bene apparent vestigia murorum et magnorum 
edificiorum, et dicebatur Urbisalia, quasi urbs alia: nam Roma 
dicitur Urbs per anthonomasiam, ista dicebatur Urbisalia, quasi 
alia urbs.  Alia civitas, quam nominat, est Clusium prope 
Perusium: fuit iam nobilis civitas: ibi regnavit rex Porsenna qui 
iam obsedit Romam, quando volebat reducere Tarquinios; qui 
recessit, ex suggestione Mutii Scevola, de obsidione: modo est 
quasi nihil.  Alia civitas, quam nominat, est Senogallium.  Est 
in Marchia Anchonitana inter Anchonam et Fanum, super mare: et 
dicitur Senogallium, quia venientes multi Galli, et cum magno 
exercitu intrantes Ytaliam, diu steterunt; tamdem aliqui antiqui, 
volentes redire ad suas partes, edificaverunt illam civitatem, 
nominantes eam Senogallium, idest edificata a senibus Gallium: 
modo Senogallium quasi nihil est.  Vult dicere auctor: Non enim 
mirum, si familie deficiunt, quia et maxime civitates etiam 
deficiunt, ponens exemplum de istis quatuor. 

	Si tu respicis Lunim, idest civitatem Luni, et Urbisaliam,
idest aliam civitatem, quomodo iverunt, idest deferunt, et quomodo
vadunt, idest deficiunt, retro, idest post illam, Clusium (alia
civitas), et Senogallium (alia civitas), audire quomodo |schiatte~,
idest stirpes, destruuntur, non apparebit tibi nova res nec fortis,
postquam civitates earum terminum, idest finem, habent. 

	|79-81.~  Omnes res vestre habent earum mortem, idest
finem, sicut vos; sed celatur in aliquibus, que durant multum, et
vite sunt, scilicet hominum, breves. 

	|82-84.~  Modo venit ad Florentiam et ad eius mutationes,
per comparationem fluxus et refluxus maris.  Pro quo sciendum est, 
quod, ut vult Aristotiles in Metheororum, Luna, que est domina 
omnium liquidorum et eis dominatur, quadruplicem habet aspectum 
ad fundum maris, in die naturali, secundum quatuor quartas diei. 
Nam in prima quarta, que variis modis incipit secundum varietatem 
novilunii et plenilunii, luna respicit fundum maris directe; et 
sic radii sui vadunt ad fundum maris et elevant vapores in altum, 
unde aqua tumescit et tunc fit fluxus: et in secunda quarta, luna 
habet aspectum perpendicularem, et tunc radii non descendunt in 
fundum maris; et sic vapores descendunt ad fundum maris, et sic 
aqua refluit: iterum in tertia quarta, sic sicut in prima, et 
tunc iterum fit fluxus: demum in quarta, luna habet aspectum 
sicut in secunda, et sic fit refluxus.  Bene igitur dicit textus: 
Et sicut revolutio celi et lune cooperit, per fluxum supple, et 
discooperit, scilicet per refluxum, lictora sine quiete (quia in 
omni die naturali bis mare fluit et refluit); sic facit de 
Florentia fortuna, idest fortuna sepe transmutat Florentiam. 

	|85-87.~  Modo applicat ad propositum ea que dicta sunt,
dicens: Quare non debet apparere mirabilis res quidquid ego dicam
de aliis Florentinis, unde est fama in tempore absconsa.  Hec
omnia, que hic dicuntur de istis familiis Florentie civitatis, ideo
dicuntur, ut ex earum exemplo alii capiant exemplum non gloriari 
in nobilitate sanguinis, quia est res modicum duratura. 

	|88-90.~  Et incipit auctor audire ab ista anima de domibus
antiquis Florentie et de stirpibus, ut faciat aliquam famam de 
ipsis.  Dicit igitur illa anima: Ego vidi Ugos, vidi Catellinos, 
Philippos, Grecos, Normannos, et Albericos (omnes iste 
cognationes erant nobiles domus civitatis Florentie tempore illo, 
scilicet in millesimo centesimo sexagesimo), iam in descensu, 
illustres cives, licet alique istarum domorum essent in descensu, 
qui[a] iam inceperant deficere. 

	|91-93.~  Et vidi, ita grandes sicut antiquos, cum illis de
Sanella (nomen unius domus et cognationis), et Soldanerios et
Ardingos et Bosticcos.  Adhuc ista tria nomina sunt trium domorum,
sive cognationum. 

	|94-99.~  Una porta est Florentie, et est porta Sancti
Petri in Gattilino, iuxta quam habitabant Ravignani: nobilis domus
fuit, de qua descendit dominus Bertus Bellinzone, a quo
descenderunt comites Guidi.  Modo stant ibi Circuli, idest illi de
domo Circulorum, de Cierchi, quos auctor hic vocat fellones novos, 
idest novos sceleratos; qui sunt novum pondus, et in tantum 
ponderant, idest sunt graves, quod cito deficerent: per 
comparationem ad barcam, sive navem, nimis oneratam, quam cito 
oportet submergi.  Supra portam, que nunc est onerata de nova 
fellonia, idest novo scelere (hec est porta Sancti Petri in 
Gattilino), tanti ponderis, quod cito erit iactura barce (idest 
cito deficiet propter suum onus, idest propter sua mala opera, 
sive propter suam superbiam, quia erant valde superbi, et eorum 
superbia erat nimis gravis), erant Ravignani, solempnis domus, 
unde descendit comes Guido et quicumque a nomine alti, idest 
magni et nobilis, Bellinzoni (nomen proprium hominis) postea 
apprehendit, quia ab isto Bellinzono facta fuit una alia stirps. 

	|100-102.~  Illi de Pressa (nomen domus) sciebant iam
qualiter regi vult, idest qualiter regendum est, et habebat
Galigaius (nomen alterius domus) auratam iam in domo sua elsam et
pomum, quia isti de ista domo Galigaio portabant ensem, habentem
elsam et pomum ensis de auro. 

	|103-105.~  Grandis erat iam columpna Varii (ista erat
domus de Pigliis, qui portabant unam columpnam de vario), Sachecti,
Iochi, Sifanti, et Barucci (sunt nomina quatuor domorum), et Galla 
(aliud domus nomen), et illi qui rubefiunt propter sextarium. 

	Nunc tangit domum de Chiaramontosis.  Pro quo notandum 
est, quod unus de domo ista, scilicet de Chiaramontosis, fuit 
factus officialis in Florentia super mensuras, et iste ad 
lucrandum extraxit de sextario unam dogam.  Sextarium est vas 
ligneum, cum quo mensuratur frumentum.  Hic mensurabat frumentum, 
et propter diminutionem illius doge multum lucratus est; sed 
mensura defraudabat.  Hoc fuit scitum, ille fuit captus et ductus 
ad tormentum, et confessus est fraudem, unde ipse fuit 
decapitatus; et sic illa familia sua multum verecundabatur 
propter fraudem istius.  Ideo dicit textus: Illi qui rubefiunt; 
quia propter verecundiam homines fiunt in facie rubei. 

	|106-108.~  Modo tangit aliam domum, scilicet domum de
Donatis, de qua descendit alia domus, vocata Calfucii, idest domus
Calfuciorum.  Cippus, idest stirps, de quo nati sunt Calfucii, iam
erat grandis, et iam erant tracti, idest assumpti, ad curules,
idest ad officia, Sicci et Arrigutii.  Curule erant selle, sive
sedes, Rome, ubi sedebant magistratus. 

	|109-111.~  Nunc auctor tangit duas magnas domus
florentinas, scilicet domum de Ubertis et domum de Lambertis. 
Fuerunt illi de istis duabus domibus valde superbi et propter eorum
superbiam defuerunt.  Nam Lambertatii portabant pallas aureas pro
armis.  Tunc, tempore istorum, florebat Florentia, idest in omnibus
optime stabant patres istorum.  Semper, quando episcopatus 
Florentie vacabat, ipsi promovebant successorem episcopum, a quo 
recipiebant et habebant magnas pecunias, et sic fiebant divites, 
ita quod isti erant promotores episcopi et ecclesie episcopalis. 
O quales vidi eos, qui sunt destructi, propter eorum superbiam! 
Ubertinos et illos, scilicet Lambertatios, qui portabant pallas 
auri: et palle auri florebant Florentiam, idest faciebant 
apparere Florentiam in flore, omnibus suis grandibus factis.  Nam 
illa domus, que portabat pallas de auro, gubernabat Florentiam in 
omnibus suis factis magnis.  Vult dicere quod tales erant in 
Florentia maiores.  Sic faciebant patres illorum, qui semper, 
quando vestra vacat Ecclesia, efficiuntur pingues, stando ad 
consistorium.  Isti promovebant, etc., et ex hoc impinguabantur,
etc. 

	|112-120.~  Modo tangit duas alias domus, domum de
Aldimariis, de Caviciolis, que fuerunt domus habentes magnum
numerum hominum.  De istis duabus domibus loquitur auctor multum,
pinguendo illas, qui[a] illi de istis domibus fuerunt multum contra
ipsum auctorem, ne unquam rediret in Florentiam.  Et de istis
auctor dicit, quod ipsi indragantur, idest fiunt sicut dracones,
contra illos qui fugiunt a facie eorum; sed fiunt sicut agnus
mansuetus, respectu illorum qui resistunt eis, vel dant illis
pecuniam: ita quod, propter pecuniam, de draconibus fiunt agni. 
Transcurata, idest male recta, stirps, que indragatur (scilicet que
fit draco, vel tamquam draco sequitur illum qui fugit) retro illum
qui fugit, et illi qui monstrat dentem, sive bursiam, sicut agnus 
placatur (modo tangit quasi principium illius domus, que noviter, 
tunc temporis, fiebat etiam de Bellinzone; et hoc evenit, quia 
ille solempnis homo, Bertus de Bellinzonibus, dedit duas filias 
nuptui, et unam maritavit in domo Donatorum, et aliam in domo de 
Aldimariis), iam veniebat sursum, sed de parva gente, idest illa 
domus, noviter tunc que facta fuit de Bellinzonibus et de 
Donatis, ita quod non placuit Ubertino Donato, quem postea socer 
sibi fecit attinentem.  Quia illa domus, que noviter fiebat, 
scilicet de Bellinzonibus, non videbatur digna coniungi cum illa 
de Donatis; et videtur quod multum puduerit Ubertinum de Donatis 
recepisse illam in uxorem. 

	|121-123.~  Iam erat Capoinsacco (nomen alterius domus) in
Mercato veteri (hec domus de Fiesolis venit) descendens a Fiesolis,
et iam erat bonus civis Guido et Infangatus.  Isti duo fuerunt 
principia duarum familiarum.  Nota quod tempore domini Cacciaguide
non erant in Florentia nisi quatuor porte principales; postea erant
alique portule parve, quarum una vocabatur porta Pere. 

	|124-126.~  Nota quod erat in Florentia una mulier tempore
istius militis, que vendebat fructus, et vocabatur illa mulier
Pera, que habebat duos filios pravos homines, qui furabantur,
seminabant zyzaniam, ita quod quasi dicebatur in Florentia: Cave
tibi a filiis Pere.  Modo ista mulier vendebat fructus suos iuxta
illam portulam; et ab illa Pera, scilicet muliere, que tenebat
fructus suos ibi iuxta illam portulam, illa porta dicebatur Porta
Pera.  Et hoc videtur incredibile; fuit tamen verum.  Ego dico tibi
rem incredibilem et veram: in parvum circulum, idest in Florentia
que continebatur in parvo circulo, intrabatur per portam, [que] 
denominabatur ab illis de la Pera. 

	|127-132.~  Nunc ponuntur alique alie domus: de quibus
notandum est, quod fuerunt quinque domus, que portabant eadem arma;
que quinque domus descenderunt ab una, ideo portabant eadem arma;
sed variaverunt aliqualiter.  Et una illarum quinque fecit unum 
frigium circa arma illa, et illa vocabatur domus de la Bella.  De 
qua domo unus, qui erat nobilis de illa domo, fecit se popularem; 
tandem tamen fuit expulsus de civitate Florentie, et mortuus est 
in exilio misere.  Nota quod tempore istarum familiarum, 
imperator Octo misit unum suum vicarium Florentiam, qui diu 
stetit Florentie et bene se habuit.  De istis quinque domibus 
ille fecit multos milites, magnificavitque domos illas.  Mortuus 
est in Florentia; et moriens condidit testamentum, in quo 
reliquit, quod fieret una ecclesia Sancte Marie, et fuit facta, 
de domibus suis; et omni anno in festo Sancti Thome fit 
commemoratio de illo nobili milite, qui vocabatur dominus Ugo, et 
est sepultus in illa ecclesia Sancte Marie.  Modo quilibet de 
illis quinque domibus, portavit signum, idest arma illius boni et 
optimi militis, sive baronis.  Quilibet qui de pulchro signo portat
grandis baronis, cuius nomen et cuius pretium festum Sancti Thome
reinconfortat (illa domus consuevit celebrare omni anno festum
Sancti Thome, sicut ille dimisit in suo testamento, et sic fit
hodiernis temporibus), ab illo, scilicet barone, habuit militiam et
privilegium, quamquam cum populo congregetur, idest adunetur, hodie
ille qui illum fasciat, idest circumdat, cum frisio; quia illa
domus que fecit frisium in armis suis, propter differre a
consortibus, se univit cum populo, dimictendo nobilitatem. 

	|133-135.~  Modo tangit alias domos, dicens: Iam erant
Gu[a]lterotti et Importuni (nomina duarum domorum); et adhuc esset
Burgum, idest vicus Sancti Apostoli, magis quietum staret in pace,
si de novis vicinis essent ieiuni; quia illic venerunt ad
habitandum Hanibaldi, qui fuerunt multi in numero et causa magne
guerre et magne divisionis.  Etiam in Burgo habitabant Bardi. 

	|136-139.~  Modo vult tangere domum de Amydeys, de
Ubertinis et de Bondelmontibus.  Notandum quod unus iuvenis de domo
de Bondelmontibus debuit desponsare unam puellam iuvenculam de domo
illorum de Ubertinis, et omnia erant parata, et omnes 
promissiones ex utraque parte.  Dum autem una die iste iuvenis de 
Bondelmontibus iret ad domum illorum de Ubertinis ad desponsandam 
puellam, una mulier de domo de Amydeis habebat unam pulcherrimam 
filiam, quam fecit quasi spoliatam in una camera stare solam in 
una camisia subtilissima, et istum iuvenem de Bondelmontibus 
transeuntem iuxta domum suam et euntem ad desponsandum illam de 
Ubertinis, vocavit et dixit ei: Miser, quo vadis? et quam vis 
desponsare?  Illa est una nigra, turpis et male formata: sed vide 
filiam meam; tale iocale ego volo eam tibi dare.  Iste iuvenis, 
sciens illam quam ibat ad desponsare esse turpem, et videns hanc 
puellam de Amydeis tam pulchram, desponsavit eam, spernendo 
primam, pro qua promiserat.  Tunc illi de Ubertinis, congregati, 
consilium fecerunt, si ista iniuria debebat vindicari aut non; 
multis dicentibus quod sic, aliis quod non.  Quidam, qui 
vocabatur Mosca, dixit: Omnino facienda est vindicta: iste 
iuvenis est interficiendus, nam res facta caput habet.  In 
vulgari ytalico, ^Cosa fatta, capo ha.~  Et sic fuit facta.  Una 
die dominica, dum iste iuvenis de Bondelmontibus iret equitandum 
ad solatium per civitatem indutus de albo, isti de domo de 
Ubertinis interfecerunt eum.  Propter cuius mortem illi de 
Bondelmontibus fecerunt magnam iterum vindictam, et sic ex 
utraque parte sunt interfecti multi et multi, et ex tunc 
Florentia nunquam habuit bonum statum.  Hi[n]c incepit fletus, 
qui nunquam potuit consolari. 

	Domus, de qua natus est vester fletus, scilicet domus de 
Bondelmontibus, propter iustam indignationem, que vos interfecit, 
idest ad mortem deduxit, et posuit finem vestro vivere leto, erat 
honerata ipsa et sui consortes.  Aliqui dicunt, quod auctor 
loquitur hic de domo Amydeorum, quia propter puellam de domo 
Amideys venerunt tot mala; sed ego credo quod auctor loquitur de 
domo [de] Bondelmontibus, quia ab illo iuvene, qui promiserat 
desponsare illam de domo de Ubertinis, recognita fuit iniuria, et 
ideo fuit interfectus iuste, saltem quantum ad mundum; fuit 
interfectus, quia decepit tantam domum, sicut fuit domus de 
Ubertinis.  Ideo dicit textus: propter iustam indignationem. 

	|140-141.~  O Bondelmontes (nomen proprium est illius
iuvenis, qui fecit deceptionem, et erat de domo de Bondelmontibus),
quantum male fugisti nuptias suas, idest illius puelle de
Ubertinis, propter alterius malas confortationes! idest
persuasiones, indutiones, vel mala consilia; idest matris illius
puelle de Amydeis, que male suasit isti Bondelmonti, ut spreta illa
puella de Ubertinis, desponsaret filiam suam: nam propter illam
iniuriam tu fuisti interfectus, et propter mortem tuam et de morte
tua facte sunt multe vindicte; unde Florentia ex tunc nunquam
habuit bonum statum, et multi interfecti, qui forte adhuc viverent.

	|142-144.~  Multi essent leti, qui nunc sunt tristes (quia
essent in Florentia in domo sua, et nunc sunt exules), si Deus
concessisset tibi ad emam, vel duxisset te ad emam (multis modis
hec ultima pars exponitur.  Uno modo sic: si nunquam familia de 
Bondelmontibus venisset Florentiam, prope quam est unus fluvius, 
qui vocatur Ema; idest si fuisses in isto fluvio submersus, vel 
non venisses ulterius), prima vice, qua ad civitatem, scilicet 
Florentie, venisti, de valle Grevi.  Vel ad emam, scilicet ad 
diminutionem, ita quod tu fuisses mortuus antequam tu decepisses 
illos de Ubertinis. 

	|145-147.  Sed bene conveniebat illi petre sceme.  Ma
conveniasi a quella petra scema~: hec est quarta pars huius
capituli, in qua attribuitur omnis discordia civitatis Florentie
uni lapidi ydolo.  Pro qua intelligenda, nota quod, sicut dictum
est alibi, Florentini, antequam fierent christiani, adorabant
Martem et ydolum Martis, quod ydolum stabat in Ecclesia Sancti
Ioannis.  Quia Florentie, quando facta est christiana, tunc ydolum
Martis fuit aliqualiter fractum: et propter istam fracturam dicitur
petra scema, idest diminuta: et fuit positum istum ydolum in Ponte 
Veteri, qui est de quatuor pontibus Florentie nobilior.  Et quia 
illud ydolum erat statua Dei preliorum et discordie, apparet 
aliquibus, quod semper Florentia debeat habere discordias inter 
cives suos.  Ideo dicitur in textu: Sed bene conveniebat illi 
petre sceme, idest diminute, que custodit pontem, idest stat in 
ponte, scilicet veteri (modo tamen non est ibi), que Florentiam 
fissit, idest divisit, ita quod illa petra divisit Florentiam. 

	|148-150.~  Modo Cacciaguida concludit ad ultimam
petitionem auctoris, et ad omnes simul.  Cum gentibus et cum aliis,
idest de quibus tibi dixi, et cum ipsis, vidi ego Florentiam in
tali quiete, quod ipsa non habebat causam unde, idest propter quam,
plangeret. 

	|151-154.~  Cum istis gentibus vidi ego gloriosum et iustum
populum suum tantum, quod lilium non erat aste unquam positum 
transversum, idest per transversum, nec propter divisionem factum 
rubeum.  Nota quod lilium, quod est arma Florentini, seu 
Florentie civitatis, solebat esse album, et stare in vexillo 
rectum; modo stat per transversum, secundum tamen quod portatur 
asta.  In guerra, que facta fuit circum Faventiam per 
Imperatorem, Imperatore petente vexillum a Florentinis, una pars 
ivit cum lilio albo, sicut solebat esse; alia, in despectum 
istorum primum euntium, fecerunt depingi lilium rubeum: et sic 
duravit hucusque et durat.  Vult dicere auctor, quod ita habuit 
pro malo, ille dyabolus qui stabat in illo ydolo Martis, quod 
Florentia fieret christiana, quod semper procuravit discordias, 
et auxit illas, et conservavit illas; ideo illa civitas semper 
est divisa, etc. 

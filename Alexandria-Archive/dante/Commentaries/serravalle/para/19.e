	|SUMMARIUM.~  In isto decimonono capitulo, quod incipit:
^Apparebat ante me ymago cum alis apertis~, auctor dicit quomodo
ista aquila, conserta ex illis spiritibus iovialibus, stabat cum
alis apertis ante ipsum, et quilibet illorum spirituum apparebat
unus rubinectus (lapis pretiosus est), qui esset a sole sive a
suis radiis repercussus.  Asserit autem auctor, quomodo illud
quod ipse fingit hic, nunquam amplius fuit descriptum; scilicet
quod ipse vidit et audivit loqui rostrum istius aquile, quod
dicebat Ego et Meum, ubi in conceptu erat Nos et Nostrum.  Et
continuavit ista verba: Propter esse iustum et pium sum hic
exaltatus in hac gloria, que se vinci a desiderio non permictit,
et in terra reliqui memoriam talem quod etiam mali homines ipsam
laudant, licet ipsam non imitentur.  Ecce quod ista aquila,
contexta ex illis spiritibus quasi innumerabilibus, loquitur
singulariter ac si esset unus spiritus, qui loqueretur.  Notandum
est hic quod in stella, sive in spera Iovis, auctor collocat
animas dominorum iustorum, regum, imperatorum, et aliorum
rectorum, qui cum iustitia dominati sunt, iuste regentes populum
sibi subditum.  Et merito, quia Iuppiter, secundum astrologos,
est planeta benivolus, gratiosus, et melior fortuna ab astrologis
nominatur; influit nempe in hominibus iustitiam, equitatem,
benignitatem et recititudinem.  Ideo aquila ista, loquens quasi
una persona, dicit: Propter esse iustum et pium, sum hic in hac
gloria.  Tunc talia auctor audiens, subito intravit in dubium
tale.  Nos videmus in terris aliqua fieri, que apparent esse non
secundum iustitiam retinendam; ideo dicit isti aquile, quod ipsa
videt in Deo omnia, et auctor dubitat, ideo ipsa cognoscit in Deo
dubium suum.  Tunc aquila, volens solvere dubium, dicit unum
notabile: scilicet, quod Deus, qui fecit mundum, non potuit
facere aliquam creaturam adeo perfectam, quin Verbum divinum
excederet illam in infinitum.  Hoc non novit Lucifer secundum
istum auctorem, ideo cecidit: quia si hoc novisset, non
appetivisset equalitatem divinam; et omnis creatura, que magis
intelligit, videt se excedi a Deo per infinitum excessum; et
omnis perfectio que est in creaturis, nihil aliud est nisi quedam
participatio perfectionis divine.  Tunc ipsa aquila ponit in
terminis questionem, de qua auctor dubitat, que est talis. 
Ponatur quod unus homo nascatur in tali loco, ubi nunquam fuit
auditum nec potuit audiri de Christo nec de eius lege; et talis
homo vivens secundum rectam rationem agit et omnia operatur, nec
unquam discedit a tramite recte rationis.  Iste moritur: si
salvatur, in qua fide? ubi est fides, que ipsum salvat? quia
nullam habuit; nec fuit defectus suus, quia non fuit docens: et
si dampnatur, ubi est iustitia que ipsum condempnat?  Alia
responsio non datur hic, nisi quod homines debent stare contenti
ad id quod Deus facit, et illud laudare, et credere quia quidquid
Deus facit iuste facit, nec querere ulteriorem causam.  Et dicit
aquila talem causam querenti: Tu qui sedes in cathedra, qui
modicum vides a longe, quomodo vis tu iudicare illa que distant
per mille milliaria?  Prima voluntas, scilicet divina, que per
se, a se, et secundum se, est bona, omnia bene facit; et tantum
res iusta est, quantum illi consonat.  Et istud signum aquile
cantabat cantum mortalibus inintelligibile, et dicebat: Quales
sunt note mee tibi auctori, scilicet qui eas non capis, talis est
mortalibus iudicium meum.  Nunquam ascendit aliquis ad istud
regnum, qui non crediderit in Christum passum vel passurum.  Sed
multi clamant Christum, Christum, qui in die iudicii plus
distabunt a Christo, quam illi qui fuerunt infideles, et multi
Christiani condempnabuntur ab Ethiopibus.  Quid dicent reges
Christiani, qui non fuerunt iusti, quando erit dies iudicii, in
quo videbuntur omnia opera bona et mala, parva et magna, que
fecerunt omnes reges christianorum: Videantur hystorie in
Commento.

	|Proemio.~  ^Apparebat ante me cum alis apertis.  Parea
dinanzi a me con l'ali aperte~: hoc est decimumnonum capitulum
huius Paradisi, in quo, descripto signo aquile, quod apparebat in
planeta Iovis, per quod figuratur iustitia, quam influit
Iuppiter, autor introducit istam aquilam ad loquendum de iustitia
Dei.  Quod capitulum dividitur in quatuor partes.  In quarum
prima ista aquila manifestat se et suam exaltationem.

In secunda que incipit ibi :

     Unde ego prope;
     Ond'io appresso,

auctor proponit isti aquile unam arduam questionem circa
iustitiam divinam.

In tertia parte, que incipit ibi:

     Postea incepit ille qui volvit;
     Poi comenz@o colui che volve,

predicta aquila solvit questionem sibi ab auctore propositam.

In quarta parte, que incipit ibi:

     Ipsum reincepit ad istud regnum;
     esso ricomenci@o a quest regno,

istud signum aquile reprehendit reges christianos, qui per
oppositum se habent ad iustitiam divinam, et sunt quasi omnes
hostes iustitie.

	|1-6.~  In prima igitur parte auctor consequitur morem
suum, scilicet continuationem dictorum cum dicendis.  Dicit quod
illa predicta aquila stabat cum alis apertis.  Notandum est hic,
prout dictum est superious, [quod] iste anime regum et dominorum
illustrium, que hic sic convenerunt in isto planeta Iovis sic ad
invicem, quod contexerunt unam aquilam.  Ymagineris unum laborum
mosaycum, quando in uno pavimento ecclesie, vel in muro, de
lapillis miniatis et deauratis vel argenteatis, fit una figura
hominis vel alicuius animalis, sicut Rome sunt multa talia
laboreria, sicut in atrio Sancti Petri de Roma est illa navicula
Petri supra portam atrii, et sicut Venetiis in Sancto Marco, et
etiam alibi.  Ita ymaginatur hic.  Ab illis animabus regum
contexeatur et sit contexata una aquila, que habeat collum,
rostrum, alas et cetera membra aquile, et quod illa aquila
loquitur auctori ut una avis, sicut unum animal, licet illa
aquila sit plures anime.  Et illa aquila loquebatur per istos
terminos, Ego et Meum, quamvis in respectu intelligeretur Nos et
Nostrum: quia ut ille anime contexerunt unam aquilam, illa aquila
loquitur ut unum animal, ideo Ego et Meum; sed in quantum sunt
ibi mille et plures anime, intelligitur Nos et Nostrum.  Iam ergo
vult dicere auctor, quod ista aquila stabat cum alis apertis, et
fruebatur, et in fruitione omnes anime ibi conserte, idest
contexte, fiebant lete.  Quelibet illarum animarum, in illa
aquila, apparebat unus rubinectus (lapis pretiosus est
pulcherrimi coloris ignei, quasi tendentis ad rubedinem, quando
in illo solis radius reverberaret in illum, quia tunc appareret
valde pulcher.  Nota quod ista duo verba in infinitivo modo,
Fruor et Utor, et etiam in omnibus aliis modis et temporibus, ab
invicem differunt apud theologos; qui theologi utuntur isto
termino Frui solum ad res eternas et immensas, sicut ad deitatem
et personas divinas, et nullo modo ad alias res.  Unde theologi
bene dicunt, Fruimur Deo, deitate, personis divinis, Patre et
Filio et Spiritu Sancto, et nullo modo aliis rebus ab istis. 
Quia Frui est amore inherere alicui propter seipsam et non
propter aliud, et sic solum inherendo Deo: sed Uti est inherere
amore alicuius rei, non solum propter ipsam, sed propter aliud. 
Sic vult Beatus Augustinus, et alii Doctores volunt.  Hanc
materiam tangit magister Petrus Lombardus in primo libro suarum
Sententiarum, distinctione prima.  Quicumque frueretur aliqua re
creata, non fruitio, sed abusio, diceretur.  Dicit igitur textus:
Apparebat ante me cum alis apertis pulchra ymago, que in dulci
Frui, idest fruitione, letas faciebat animas consertas, idest
contextas.

	 Apparebat quelibet, idest illarum animarum, unus
rubinectus, lapis pretiosus, in quo arderet radius solis ita
accensus, quod in oculis meis refrangeret illum.

	|7-12.~  Modo auctor commendat laborem suum, dicens, quod
illud quod operteret hic eum describere, nunquam per aliquam
vocem prolatum fuit, nec per atramentum nec [per] encaustum
scriptum fuit, nec unquam quisque ymaginatus; quasi dicat, Omnino
est nova fantasia; quia describit quomodo vidit et audivit loqui
rostrum illius aquile, et sonare et dicere in voce et dicere, Ego
et Meum, ubi in conceptu erat dicere, Nos et Nostrum.

	|13-18.~  Et dixit illud rostrum in persona aquile:
Qui[a] fui pius et iustus (idest dum eram rex dilexi iustitiam et
pietatem, idest clementiam, idest rexi in iustitia et clementia
regnum: hec sunt illa duo, que efficiunt bonum regem et dominum,
scilicet clementia et iustitia.  Ideo dicitur Sapientie primo
capitulo: Diligite iustitiam qui iudicatis terram; et
Proverbiorum tricesimoprimo: Clementia principis gubernat regnum. 
Impia enim est iustitia, que humane fragilitati non novit
ignoscere; ita quod clementia est magna pars iustitie.  Ergo
dicit aquila: Propter iustitiam et pietatem), sum hic in celo
exaltatus ad istam gloriam, que excedit omnem desiderium (idest
quicumque desiderat bonum, cum pervenit ad istam gloriam, nihil
ulterius desiderat nec potest desiderare: Boetius, tertio de
Consolatione, prosa secunda); et in terra dimisi bonam famam de
me (propter ista duo, scilicet iustitiam et pietatem), in tantum
quod etiam mali commendant me.  Nam sic est, quod etiam mali
commendant virtutes, licet non imitentur illas.  Ita erat una vox
omnium istarum animarum, sicut de multis carbonibus procedit unus
calor. 

	Et illud quod michi convenit, idest me oportet,
retrahere, idest describere, nunc, non portavit vox unquam, idest
non protulit, nec scripsit incaustum, idest atramentum, nec fuit
per fantasiam unquam comprehensum.  Quia ego vidi, et etiam
audivi loqui rostrum et sonare in voce et Ego et Meum, quando
erat in conceptu Nos et Nostrum.  Et incepit, supple dicere:
Propter [esse] iustum et pium, idest quia fui iustus et pius, sum
ego hic exaltatus, idest in ista stella et in tanta gloria, ad
istam gloriam, que, scilicet gloria, non permictit se vinci
desiderio (aliquo, modo subaudi, imo ipsa, scilicet gloria,
superat omne desiderium, et non potest superari ab aliquo,
quoniam ipsa gloria est maior quam sit quodcumque desiderium
creatum); et in terra dimisi meam memoriam, idest operum meorum,
talem, quod gentes ibi maligne commendant ipsam, sed non
sequuntur hystoriam: quia licet commendent virtutes, tamen non
operantur secundum illas, quia eis non contingit male uti. 
Secundo Ethicorum.

	|19-21.~  Sicut solus unus calor multarum prunarum, facit
se sentire, idest a circumstantibus illas prunas; sic multorum
amorum, idest multarum illarum animarum, exibat solummodo unus
sonus de illa ymagine, idest ab illa aquila.

	|22-27.  Unde ego prope.  Ond'io appresso~:  hec est
secunda pars huius capituli, in qua auctor proponit isti aquile
unam difficilem questionem circa iustitiam divinam et dicit: O
vos, qui estis perpetui flores, et tamen cum omnibus vestris
odoribus representatis solum unum odorem, solvatis michi unum
dubium, super quo diu ieiunavi, idest cuius solutionem diu
desideravi et non reperii declarantem me, quia bene scio quod
divina iustitia non occultat aliquid vobis in aliquo velamine;
vos scitis quod ego desidero scire veritatem de dubio.

	Tunc illa aquila ostendit letitiam, hiis auditis.  Sicut
falco, quando dominus suus discooperit sibi caput, elevando
cappellum, sive galerum, de capite suo, et applaudit, ostendens
se voluntarium ad volandum, vel ad comedendum; sic vidi, dicit
auctor, illam aquilam plenam laude divina, cum cantibus, quos
bene novit qui ibi gaudet; quasi dicat, alii non.  Unde ego
prope, idest ultra hoc, dixi: Perpetui flores eterne letitie, qui
solummodo unum apparere michi facitis omnes vestros odores,
solvatis michi, spirando, grande ieiunium (idest dubium, in quo
diu ieiunavi, scilicet desiderans solutionem eius), quod longo
tempore tenuit me in fame, idest in desiderio, non reperiendo ibi
in terra cibum aliquem, idest declarationem aliquam.

	|28-30.~  Bene scio ego, quod si in celo, alto regno,
scilicet quod altum est regnum, divina iustitia facit suum
speculum (idest si Deus indicat secreta sua aliquibus animabus in
celo, ipse non occultat vobis, imo potius pandit, de iustitia
sua: quia vos fuistis valde iusti; ideo profunde debetis videre
in Deo iustitiam eius, que aliquando mortalibus videtur extranea,
idest non bona, iustitia) quod vestrum, scilicet ingenium non
apprehendit in velamine, idest non absconditur vobis.

	|31-33.~  Scitis, quia videtis in Deo, quomodo actentum
ego me paro, idest avidum, ad auscultandum: vos scitis quale est
illud dubium, quod est michi ieiunium tantum vetus.

	|34-39.~  Sicut falco, quod exit de cappello, movet caput
et cum alis sibi applaudit (tunc caput auctoris exiret de
cappello, quando declararetur sibi dubium, cum quo diu steterat
cum ignorantia et velamine veritatis), voluntatem monstrando et
faciendo se pulchrum (voluntatem manducandi vel volandi
indicando), vidi ego sic fieri illud signum, scilicet aquilam,
que de laude divine gratie, idest de animabus iustis, factis ex
laude Dei, erat contextum, cum cantibus, quod scit qui ibidem
gaudet.  Quasi dicat: Ille qui gustat, sicut ego gustavi, scit;
aliter non potest scire; ideo non describo.

	|40-45.  Postea incepit ille.  Poi commenci@o colui~: hec
est tertia pars huis capituli, in qua aquila solvit questionem
sibi propositam ab auctore; que questio erat ista.  Si possibile
est, quod aliquis homo, totus virtuosus et bonus, quantum est
possibile in natura fieri, non fidelis, salvetur, qui nunquam
audivit nec scivit de aliqua lege Moysi[s], aut Christi, nec
potuit scire.  Si ipse dampnatur, ubi est iustitia, que ipsum
dampnat sine culpa?

	Primo tamen ponitur infinitas divine potentie et
fragilitas humani ingenii, et quomodo finiti ad [in]finitum nulla
est proportio, ita quod humana fragilitas non potest, etiam in
quantumcumque minimam partem ipsius summi boni.  Et dicit auctor,
et bene, quod non est possibile, nec unquam fuit, quod Deus
faceret aliquam rem ita magnam et perfectam, quin adhuc Deus
illam excedat per infinitum excessum.  Dicitur quod Deus, faciens
mundum, fecit tam varias creaturas, scilicet rationales et
irrationales, sensibiles et insensibiles, perpetuas et
corruptibiles, nobis notas et ignotas; fecit etiam finitas in
pondere, numero et mensura; nec potuit facere aliquid ita
perfectum, quin per infinitum Verbum suum excederet illud. 
Propter hoc apparet auctori quod Lucifer non percepit hoc,
scilicet quod impossibile sit aliquam creaturam esse ita
perfectam, que posset attingere ad equalitatem Dei: quia secundum
opinionem auctoris, si Lucifer hoc cognovisset, nunquam
appetiisset equalitatem Dei: et quia non cognovit hoc,
equalitatem Dei appetiit.  Unde cecidit acerbus, idest cito, et
non expectavit confirmationem divine gratie, sicut alii qui
steterunt et fuerunt confirmati.  Unde concluditur, quod omnis
res alia a Deo, que est minor Deo, sit nihil aliud quam aliquis
radius illius boni, idest Dei, qui caret fine et se in se
mensurat; idest, solus Deus seipsum mensurat, idest perfecte
intelligit et comprehendit in mensura eternitatis sue, nec ab
aliquo alio potest comprehendi.  Nec scientia creata est aliud
quam aliquis radiorum divine lucis: idest omnis creata scientia
venit a scientia divina, sive mentis divine, et de radiis divine
mentis omnes creature sunt implete; et nullo modo scientia
creata, vel creaturarum, potest esse talis vel tanta, nec ita
potens aut clara, quin semper discernat et cognoscat quod suum
principium, scilicet Deus, sit longe maior in infinitum et
infinite excedat eam.  Ecce fragilitatem humanam et impotentiam.

	Postea incepit, scilicet dicere: Ille, scilicet Deus, qui
volvit sextum (idest fecit mundum: sextum est instrumentum
geometricum, quo fiunt figure circulares, sive circuli et alie
mensure: Deus fecit mundum in figura circulari et perfecta et
omnes formas quodammodo circulares) ad extremum mundi (quia
mundus est finitus et terminatus sub certo spatio), et intra
ipsum, scilicet mundum, distinxit tantum, idest fecit tot species
et figuras, occultum et manifestum, aliquas nobis notas, aliquas
et plures nobis obscuras, occultas et incognitas, non poterat
suum valorem, idest suas perfectiones, ita facere impressum,
idest ita comunicare creaturis in toto universo, quod aliquid ibi
diminueretur; nec potuit suum valorem sic tantum et taliter
imprimere in universo, quin in suo Verbo non remaneret per
infinitum excessum.

	|46-51.~  Et hoc facit certum, idest ex hoc certe
apparet, quod primus Superbus, idest Lucifer, qui fuit summa
omnium creaturarum, propter non expectare (idest quia hoc non
cognovit, quod nulla creatura potest equari Deo) lumen, idest
confirmationem divine gratie, cecidit acerbus, idest ante tempus,
quia cito cecidit; non enim stetit in celo empyreo nisi per
parvulam morulam, et ita parvam, sicut quantum potest cogitari. 
Non est dubium quod Deus fecit omnes angelos bonos, et sic
Luciferum; et ideo non est ymaginandum, quod in illo istanti in
quo Deus Luciferum fecit, quod ipse Lucifer peccaverit.  Oportet
igitur ibi fuisse aliquam morulam, quia impossibile est duo
instantia esse immediata, quoniam inter quecumque duo instantia
data vel danda, cadit medium temporis.  Dicunt aliqui, quod ex
hoc concluditur, Deum non esse omnipotentem, ex eo quia Deus non
potest facere creaturam sibi equalem, et quia non potest facere
alium Deum equalem se, etc.  Sed ista non concludunt quod sic
dicentes inferunt, sed oppositum: quia non posse peccare est
summa perfectio; et non posse in Deo facere maiorem se,
similiter.  Et hinc apparet quomodo omnis creatura, que scilicet
est minor Deo, est curtum, idest parvulum, receptaculum illius
boni (idest Dei, quia nulla creatura potest ad plenum esse capax
Dei), quod bonum, scilicet Deus, non habet finem, quia Deus est
undique infinitus, et se in se mensurat, quia Deus est mensura
sui et omnia alia ipse mensurat.  Ipse solummodo plene cognoscit
et comprehendit se, et a nullo alio a se potest comprehendi: quia
ipse est infinitus, et omnis creatura est finita, et finiti ad
infinitum nulla est proportio rationalis; et ideo nulla creatura
potest ad plenum comprehendere Deum.

	|52-57.~  Igitur vestra virtus, scilicet intellectiva,
vel scientia vestra humana, que convenit, idest quam oportet,
esse aliquid radiorum mentis, scilicet divine, de quibus,
scilicet radiis, omnes res, scilicet create, sunt replete (idest
omnis virtus intellectiva, vel scientia creata, est ab
intellectu, scilicet a mente divina, que mens divina omnia
replet), non potest, scilicet virtus vestra creata, a sua natura
esse tantum potens, quod, idest quin, suum principium, idest
Deum, non discernat multo ulterius illo quod sibi apparet. 
Idest: virtus vestra intellectiva noscit quod Deus est maior res
quam ipsa possit videre; idest intelligit Deum, maius, idest
perfectius, ens, quam ipse possit cognoscere; quia quanto
creatura plus cognoscit de Deo, tanto melius cognoscit quod Deus
est ad plus et plus, et quod Deus est incomprehensibilis.

	|58-63.~  Modo ponitur paucitas et fragilitas humane
mentis per talem comparationem.  Oculus hominis, qui videt mare,
videt fundum maris iuxta lictus, et non in pelago, propter
profunditatem que est in pelago.  Tamen homo videns, scit quod
etiam mare habet fundum etiam in pelago.  Ita contingit
intellectui creato, quia aliqua videt de Deo, quomodo ipse est
principium rerum, quod est prima causa, primus motor, et quod
Deus regit omnia; tamen non potest videre nisi a lictore, idest
in aliquibus paucis predicabilibus de ipso Deo: tamen non potest
in tantum videre quod videat ad plenum iustitiam Dei; tamen scit
quod est iusta et sancta.

	Ideo in iustitia sempiterna, scilicet Dei, |vista~, idest
visio, quam recipit vester mundus, sicut oculus per mare, intra
internatur (quia in lictore [videtur] fundum, et non in pelago):
quia, quamquam de prora videat fundum (prora est anterior pars
navis), in pelago non videt, et nihilominus est ibi, sed celat
ipsum, idest fundum esse, profundum, idest profunditas.

	|64-66.~  Lumen non est, scilicet creatum, nisi sit a
sereno quod non turbatur unquam (idest, nulla scientia bona aut
perfecta est, nisi sit a lumine divino: idest, nulla scientia est
bona, nisi sit concors divine sapientie), imo est tenebra, vel
umbra carnis, vel suum venenum.  Idest: astutia hominum, et
scientie varie, contrariantes Sacre Scripture, sunt magis
tenebras et obscuritas, et sensus carnis depravate, obfuscans
verum lumen, quam scientia Dei; ideo talis sensus carnis est
magis tenebra, quam notitia vel scientia.  Vult auctor, quod
solum illud est iustum, quod placet Deo summo bono; et nihil est
vel potest esse iustum, nisi illud quod coram Deo est iustum; et
ideo de eo quod apparet hominibus iustum vel iniustum, parum est
curandum: et tamen homines intricantur in multis questionibus,
formando sibi aliquas rationes, secundum existimationes proprias;
et sic sepe incidunt in errores plurimos, accusando et diffamando
iustitiam divinam.  Et hoc est quod vult hic dicere auctor.

	|67-69.~  Iam aperta est tibi latebra, idest dubietas;
quia tu vides sequi sensum tuum in iudicando, quod non debet
fieri.  Tu debes dicere: Dampnat Deus istum? ergo istius
dampnatio iusta est.  Salvat Deus illum? ergo illius salvatio
iusta est: et non [te] intricare in aliis rationibus.  Latebra
est quod homo vult iudicare de iustitia Dei sucundum sensum
humanum; et ex hinc sequuntur errores.  Satis est nunc tibi
aperta latebra, que tibi abscondebat iustitiam vivam (scilicet
divinam; scilicet, quia tu vis iudicare secundum sensum tuum), ex
quo faciebas questionem tantum crebram, idest pluries replicatam,
idest spissam.

	|70-78.~  Et iam aquila ponit questionem in terminis. 
Quia tu dicebas, quod unus homo nascitur ad ripam Nili (est
fluvius cuis origo ignoraratur), et ibi non est qui ratiocinetur
de Christo, nec qui legat, nec qui scribat; et ille nascitur in
loco, ubi non est possibile ipsum scire de lege Christi; et omnes
sue voluntates et actus boni sunt, in quantum humana ratio videt,
sine peccato in vita et in sermonibus.  Moritur non baptizatus et
sine fide: ubi est ista iustitia que ipsum condempnat? ubi est
culpa sua, si ipse non credit?  Nunc ille, qui talem questionem
format, movetur, ex una parte, inde: Qui non crediderit,
condempnabitur.  Ex alia parte movetur ex hoc: Quia fecit
quidquid fuit in se, nec potuit credere, quia non habuit
informatorem, et pro eo non remansit, quare igitur dampnatur? 
Ista dubitatio hic aliter non solvitur, nisi quod nos mortales
debemus stare in hoc, quod quidquid Deus facit reputemus fore
[iustum], et licet nesciamus videre istam iustitiam; et certe non
possumus ipsam a nobis videre, quia iudicia Dei abyssus multa;
nos videmus pauca, et paucam vel nullam scientiam habemus; et
ideo debemus credere quod Deus bene facit, et non querere quare
sic fecit; quia cum ^curto~ et brevi videre, idest cum pauca
scientia, non possumus a longe videri, nec archana iudicare.

	|79-81.~  Or tu quis es, qui vis sedere in schampno,
idest in cathedra, sive scampno, propter iudicare a longe, idest
ad iudicandum, per mille milliaria cum visione curta, idest visu
brevi, unius spanne, idest unius palmi?  Quasi dicens: Non sic
est faciendum; quia qui paucum vident, non debent iudicare.  Nam
sunt quasi infinite res, quas philosophi non cognoverunt, et nec
causas earum potuerunt videre.  Quomodo ego credis posse videre
iudicia Dei archana et profunda?  Et dicitur quod molestius est
ferendum, si Christiani querunt causas iudiciorum Dei, quam si
alii hoc facerent; ex eo quio Christiani habent Scripturas, que
declarant Deum esse iustum, et quod non debeant perquirere illa
que Deus non vult quod homines sciant.  Vere unus parvus dominus
habet pro malo a servo suo, quando servus vult plus scire de
factis domini, quam ipse dominus vult, seu velit; et
reprehenditur et dicitur sibi: Non queras ultra: quid habes tu
plus querere?  Faciendum est ergo de iudiciis Dei sicut de
corpore Christi, quando dicitur, Crede, et manducasti.  Ad hoc
tenetur Christianus, credere Deum esse ita iustum; et de suis
iudiciis non querat aliquam causam.  Non sic ille qui nasceretur
in Yndia modo dicto: quia talis non habet Scriptum, sibi
indicantem quomodo Deus sit adorandus et reverendus.

	|82-84.~  Certe illi (dativi casus), idest illi homini,
qui mecum se subtilizat, si Scriptura supra [vos] non esset,
dubitandum esset et mirum: idest illi esset mirum et forte
dubitandum de iustitia Dei, qui non habet Scripturam declarantem;
et si se subtilizaret, esset sibi parcendum: non sic de
Christianis, qui habent Scripturam.

	|85-87.~  O terrena animalia, idest homines terreni, o
mentes grossas! idest dico vos esse.  Primo voluntas, idest
divina, que per se est bona, ad differentiam aliarum voluntatum
creaturarum, que, si sunt bone, hoc habent a Deo, a se, idest per
se, que est summum bonum, nunquam se movit, idest nunquam erravit
nec defecit a bono.

	|88-90.~  In tanto est iustum, in quantum ei consonat
(facit enim voluntas divina, sicut facit figulus, qui facit de
eadem terra ad tenendum balsamum et ad tenendum urinam: et hoc,
quia quod vult, in potestate sua est; nec expedit vasis dicere,
Cur sic facis?  Sic nec debet Christianus dicere, Cur, o Deus,
non fecisti me Paulum, aut Alexandrum, aut Cesarem?  Si unus dat
unam rem magnam uni gratis, et alii parvam, quare ipse, qui habet
parvam rem, debet conqueri? quia etiam ipse illam parvam rem
habet de gratia); nullum creatum bonum ad se illam trahit (quia
divina voluntas non trahitur ab obiecto extrinseco, sed movetur
voluntas creata, cum ipsa voluntas divina sit causa omnium
creaturarum), sed ipsa radiando, ipsum, scilicet creatum, causat,
quod bonum creatum habeant homines.

	|91-99.~  Modo per comparationem talem ostenditur
effectus, qui secutus est ex verbis dictis.  Quando ciconia, sive
ibis, portat cibum filiis suis, dando uni cibum, ipsa ciconia
regyrat, idest in gyrum se movet, super nidum; et ille qui pastus
est, respicit matrem quasi regratiando ei: sic evenit hic de
aquila, sicut evenit de ciconia; et auctori, sicut ciconino. 
Qualis supra suum nidum regyratur, idest circulariter movetur,
volando, postquam pavit ciconia, sive ibis, filios; et qualis
ille, idest qualiter, qui pastus est, illam respicit; talis,
idest taliter, fuit facta, et ita levavi supercilia, scilicet ad
respiciendum sicut filius respicit ciconiam.  Benedicta ymago,
que alas michi impulerat ad tanta consilia [cantabat]; ita quod
aquila stetit sicut ciconia, et auctor ut filius elevans oculos. 
Scilicet de consilio omnium illarum animarum sic loquebatur illa
anima, roteando, in gyrum volvendo se.  Roteando cantabat et
dicebat: Quales sunt mee note tibi, qui illas non intelligis,
tale est iudicium eternum vobis mortalibus.

	|100-102.~  Postea secuta sunt illa lucentia incendia
Spiritus Santi adhuc in signum, idest in aquilam, quod fecit
Romanos reverendos, quia sub signo Aquile fuerunt Romani domini
mundi, quia sub tali signo vicerunt totum mundum.

	|103-105.  Ipsum reincepit: Ad istud regnum.  Esso
ricomenci@o: A questo regno~: ista est quarta pars huius capituli,
in qua auctor in persona aquile reprehendit omnes reges
Christianorum.  Primo tamen dicit, quomodo et in quo salvati sunt
homines; et dicit in effectu, quod omnes, qui sunt salvati,
crediderunt in Christum venturum, sicut Hebrei et Sancti Patres
antiqui, vel in Christum crucifixum iam.  Sed subdit, dicens,
quod multi sunt Christiani solum nomine, qui in iudicio plus
distabunt a Christo quam aliqui qui non cognoverunt Christum; et
quod illi de Yndia dampnabunt Christianos, quando separabuntur
hedi ab agnis; et bene poterunt improperare reges Persarum et
Medorum regibus Christianorum in die iudicii, quando aperientur
[charte] libri, in quo scripta sunt omnia crimina.  Hec dicit, ut
ingrediatur materiam corrigendi reges Christianorum.  Ipsum,
scilicet signum aquile, reincepit, scilicet loqui: Ad istud
regnum non ascendit unquam qui non crediderit in Christum, vel
prius vel postea quam conclavaretur in ligno, idest quod esset
crucifixus; ita quod ad salutem hominum necesse est credere in
Christum, vel venturum, sicut ante Christianismum, vel in iam
Crucifixum.

	|106-108.~  Modo vult dicere, quod non sufficit esse
baptizatum et habere nomen Christianitatis, sed oportet facere
opera Christi.  Sed videas, multi clamant Christum, Christum, qui
erunt in iudicio satis minus prope (idest magis a longe a
Christo) eum, quam talis qui non cognovit Christum.  Quia:
Populus hic labiis me honorat, cor autem eorum longe est a me.

	|109-111.~  Et talem Christianum dampnabit Ethiopus,
quando separabuntur duo collegia, hedorum et agnorum, in die
iudicii: unum in eternum dives, scilicet agnorum salvandorum;
aliud inops, scilicet hedorum dampnandorum.

	|112-114.~  Quid poterunt dicere Persi, idest reges
Persarum, vestris regibus Christianis, quomodo, idest quando,
videbunt illud volumen apertum, in quo describuntur omnes sui
|despregii~, idest despectus?  Nota quod Sanctus Ioannes in
Apocalypsi, vicesimo capitulo, dicit quod in die iudicii
aperientur duo libri, in quorum uno scripta sunt omnia criminalia
hominum, in alio scripti sunt qui sunt predestinati salvandi.

	|115-117.~  [Ibi], scilicet videbitur, inter opera
Alberti, illa, scilicet opera (declinando sic, nominativo hec
opera, genitivo huius opere), que cito movebit pennam, idest
aquile, per quam regnum Prage erit desertum, derelictum scilicet,
vel destructum.  Nota, in millesimo ducentesimo sexagesimo sexto,
Rodulphus, comes Lucimburgi, factus fuit Imperator, qui prius
erat parvus comes, sed prudens homo et valens, unde postea
consecutus est regnum Prage, cuius filius Albertus, [est] qui in
millesimo tercentestimo octavo factus fuit imperator; qui propter
avaritiam, debens venire in Ytaliam ad reformandum ipsam, recepit
pecunias ab Ytalicis, et non venit ad faciendum illa que facere
debebat; contra quem auctor locutus est in capitulo quinto
Purgatorii {^Purg.~ VI, 97}.  Hic Albertus fuit vitiosus: unde,
esto quod ipse portaret pennam aquile, tamen pexime vixit (idest,
licet portaret aquilam pro signo in vexillo) et interfecit multos
nobiles in regno Prage; ita quod cum penna aquile, quam pro signo
portavit in campum, fecit multa mala et magnam stragem hominum.

	|118-120.~  Modo loquitur de Philippo, rege Frantie, qui
fecit fieri monetam falsam supra Sennam.  Senna est fluvius, qui
fluit per Parisius.  Hic, dum iret venatum, fuit interfectus ab
uno apro silvestro; et quia aper habet duram pellem et setosam,
ideo auctor vocat hic porcum silvestrem, sive aprum, cotennam. 
Ibi videbitur in illo libro criminum, dolus, scilicet fraus, quem
supra Sennam, idest Parisius, civitatem per quam fluit Senna
(nomen fluvii), inducit, falsificando monetam, ille, scilicet rex
Philippus, qui morietur de culpo cotenne; idest de ictu cutis,
quia aper, qui habet cotennam, idest cuticam sive cutem,
interficiet eum.

	|121-123.~  Modo vult dicere de regibus Anglie, scilicet
Eduardo, et Scotie, qui voluerunt acquirere ultra sortem ipsorum;
et dicit quod superbia ipsorum facit eos stultos, quia non sunt
contenti de dominiis ad ipsos pertinentibus, sed voluerunt
extendere se ultra metas eorum.  Ibi videbitur superbia que
sitire facit, vel sitibundum reddit et facit, Scotum et Anglicum
fatuum, idest stultum, ita quod non potest sufferre intra suam
metam.

	|124-126.~  Modo increpat duos reges simul, scilicet
Alphonsum regem Hispanie, sive Castelle, et Albertum regem
Bohemie, qui ambo conveniebant in vita molli, idest luxuriosa,
quibus raro placuit, idest nunquam, valor bonus aut virtus. 
Videbitur luxuria et vivere molle, idest mollis et luxuriosa
vita, illius Alphonsi, regis Hyspanie, de Hyspania, et illius de
Bohemia, qui unquam valorem, idest veritatem, non agnovit nec
voluit; quia noluit venire in Ytaliam ad faciendum debitum suum,
dictum in Purgatorio capitulo quinto.

	|127-129.~  Modo vadit ad Karolum Cioctum, filium Karoli
primi, patrem regis Ruberti.  Qui fuit curialis homo et
liberalis: sed tot fuerunt sua vitia, quod pro una bona
operatione quam fecit, fecit mille mala.  Ideo, quando opus suum
bonum scribitur per unum I, quod importat unum, peccata sua
scribuntur per unum M, quod importaret mille.  Reges Cicilie
vocant se reges Hierusalem, quia Karolus primus cum fratre suo
acquisivit Hierusalem.  Videbitur ad Cioctum, scilicet regem
Hierusalem, qui erat rex Cicilie, signata cum uno I, sua bonitas,
quando contrarium signabit unum M.

	|130-135.~  Modo descendit ad regem dominum Fredericum,
regem insule Cicilie.  Pro quo nota, quod bonus rex Aragonie,
dominus Petrus, habuit tres filios, quod genuit ex Constantia
regis Manfredi, quem Karolus primus interfecit in campo.  Primus
fuit vocatus Alphonsus, qui successit patri bono, bonus; sed cito
mortuus est.  Ideo post eum fuit rex frater eius, dominus
Iacobus, qui fuit secundus filius boni regis don Petri.  Tertius
filius fuit dompnus Fredericus, qui fuit rex insule Cicilie. 
Ille dominus Petrus bonus habuit unum germanum, vocatum dompnum
Iacobum, qui erat rex Maioricarum; et quia diviserunt regnum
Aragonie in duas partes, quia regnum Maioricarum diviserunt a
regno Aragonie, et sic fecerunt duas coronas bozzas.  Bozza
proprie Florencie [sunt] poma, que veniunt ad perfectionem
secundum naturam veram et propriam, et egrediuntur extra naturam. 
Ita dicit auctor de istis duabus coronis: quia dum erat una
corona in Cathalonia [et] Maioricis (Maiorice sunt una insula, et
declinantur pluraliter et nominativo hec Maiorice), stabat bene;
modo quia sunt due, devenerunt in vilitatem, extra antiquam et
bonam dignitatem.  Primo, modo loquitur de domino Frederico,
filio regis domini Petri, boni regis Aragonie, qui fuit rex
insule Cicilie et fuit avarissimus.  Videbitur avaritia et
vilitas illius, qui custodit, idest regit, Insulam foci, idest
ignis, scilicet regis don Frederici; et dicitur insula Cecilie
insula foci, sive ignis, propter montem Ethnam, qui semper ardet. 
In insula Cicilie moriebatur Anchises, pater Enee, quando de
Troya destructa veniebant ad Ytaliam; qui Anchises erat valde
senex.  Videbitur avaritia illius, qui custodit, idest regit,
insulam foci, ubi Anchises finivit longam etatem, idest antiquam;
et ad dandum intelligendum quantum est modica sua scriptura,
idest quam pauca sunt scribenda de ipso vili et pravo, fient
littere |mozze~, idest pauce, vel scisse, vel truncate, que non
tenebunt multum in parvo loco: et tamen multa mala possent dici
de ipso.

	|136-138.~  Et apparebunt cuilibet, idest videbuntur,
opera turpia patrum, scilicet don Iacobi regis Maioricarum et
fratris, scilicet don Iacobi regis Aragonie, qui erat frater
domini regis Frederici, regis insule Cicilie, ut dictum est, qui
tantam egregiam nationem et duas coronas fecerunt bozzas; quia
natio Aragonica erat egregia propter don Petrum bonum, germanum
istius Iacobi, regis insule Cicilie.

	|139-141.~  Modo tangit regem Portugallie, qui parum fuit
iustus, qui vocabatur Fernandus (Portugallia est pars Hyspanie),
de Norvegia (Norvegia unde veniunt falcones boni), Rascie (Rascia
est in Alamania, conterminat cum Ungaria).  Rex Rascie fecit
falsi{fi}care conium Venetiarum, unde valde fuit diffamatus de
hoc.  Ideo dicit textus: Et ille de Portugallia et Norvegia ibi
cognoscentur, et ille de Rascia, qui male vidit conium Venetorum.

	|142-144.~  Et beatam Ungariam, idest dico, si se non
permictit plus male duci, quia habebat malum regem Vinceslaum
vitiosum; et beata[m] Navarra[m] (Navarra est pars Hispanie)
idest dico, se armaret de monte qui illam fasciat; ita quod
haberet regem suum, et rex Francie se non impediret de Navarra.

	|145-148.~  Nota quod Nichosia est terra regalis in regno
Cypri, et sic est Famagusta: iam iste duo sunt terre notabiles in
Cypro.  Habebant pro augurio, quod haberent de proximo malum
regem, qui fuit quasi animal brutum; quia regnum non recedit a
lateribus aliorum regnorum, idest quod habebit malum regem, sicut
habent alia regna.  Ideo dicit textus: Et credere debet quilibet,
quod iam pro arra, idest pro certitudine, istius mali habendi
regis, Nichosia et Famagusta (due solempnes civitates in regno
sive insula Cypri) propter illarum bestiam, idest regem
bestialem, lamententur et garriant, quia a lateribus aliorum non
deeret, idest non dividitur aut separatur: quia ivit post alios
reges bestialies et tristes, quia ita erat futurus malus; idest,
iste rex erit ita malus, sicut sunt alii, etc. 

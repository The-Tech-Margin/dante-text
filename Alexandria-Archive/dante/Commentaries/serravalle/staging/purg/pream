..COMM:
Serravalle
..LANG:
Latin
..PUBD:
1416-17
..LODD:
040428
\~ Date was Replaced
..DTYP:
I
..CTCA:
20-Purgatorio
..TEXT:
Incipit expositio secunde partis, sive Cantice, seu
Purgatorii, Dantis Aldigherii de Aldigheriis de Florentia, edita
per suprascriptum Episcopum Firmanum.
..TEXT:
Esto quod in principio expositionis prime Cantice, seu
Inferni, aliqua sint edita preambula, que conferunt ad
intelligentiam omnium trium Canticarum; nihilominus, ut michi
videtur, aliqua sunt etiam hic premictenda in principio huius
secunde Cantice, sive Purgatorii, que erunt utilia ad
intelligendum ea, que in hac secunda Cantica sunt dicenda.
Ponentur igitur aliqua preambula satis parva.
..TEXT:
Primum preambulum est, quod auctor in hoc secundo libro,
licet etiam in toto opere, utitur istis terminis, navicula, sive
navi[s], vela, ingenium, aqua, et huiusmodi; ideo est bonum
previdere quid per hos terminos intelligat ipse auctor.  Unde
notandum est, quod per naviculam auctor intelligit ingenium suum.
Quomodo?  Sicut navicula, sive navis, sulcando mare, transvehit
nautas et mercimonias de lictore ad lictus, de una parte maris ad
aliam, sic facit ingenium maxime excellens; quoniam ingenium
hominis transcurrit mare, stagnum, fluvios, ab infimis ad
suprema, a creaturis ad Creatorem, ut invisibilia Dei, per ea que
facta sunt, intellecta, conspiciantur: sempiterna quoque virtus,
etc. (^ad Rom.~ I); et a magnitudine creature poterit horum
Creator cognosci.  Et sicut navis est levis, natans super aquas,
ita humanum ingenium totum universum transcurrit satis cito.  Per
aquam, sive per mare, auctor intelligit materiam, vel materias,
de qua, vel de quibus, tractat.  Sed aliqua materia est dura,
aspera et terribilis, sicut materia de peccatis et de penis
condecentibus eisdem; et talis materia dicitur infernalis:
aspera, propter penas; crudelis, quia in illa non reperitur
misericordia, nec redemptio.  Aliqua materia est minus crudelis
et minus aspera, sicut materia peccatorum purgandorum et penarum
eis competentium; et talis materia dicitur minus mala, et melior.
Aliqua materia est levis, dulcis et gratiosa, sicut est materia
virtutum et premiorum eis correspondentium, de qua tractatur in
Paradiso terrestri, et per amplius in superiori Paradiso.  De
materia Inferni dicit Aristotiles in Poesi sua, quod inferius est
locus inconsolabilis.  Per velam intelligit auctor speculationem;
que speculatio ducit ingenium, idest navem, per mare, sive per
aquam.  Ex hiis quasi patet, quod auctor in toto suo Poemate
navigat tres aquas.  Prima est crudelis et bassa: illam navigat
cum remis sic prope terram, idest cum bassis speculationibus.
Secunda aqua est alta, quam navigat cum velis mediantibus, bene
elevatis.  Tertia aqua est altissima, seu profundissima; et ad
hanc navigandum cum decentia, utitur navi magna, scilicet
caraccha, vel galea.
..TEXT:
Secundum preambulum est, quare auctor ponit Cathonem esse
custodem Purgatorii: cum ipse Catho fuerit paganus et semetipsum
occiderit in civitate Utica, per amplius debet esse in Inferno,
in capitulo illorum qui semetipsos interfecerunt.  Ad hoc
respondet Dantulinus, idest filius Dantis, dicens, quod pater
suus, scilicet Dantes, ymaginatus fuit, quod, propter
excellentiam virtutum ipsius Cathonis, Deus sit misertus ipsi
Cathoni; et liberans Patres nostros de Limbo et extrahens,
extraxit etiam ipsum Cathonem: et tunc posuit eum pro custode
Purgatorii.  Sed, meo iudicio, talis opinio, salva reverentia
ipsius filii auctoris, modicum est tenenda.  Aliqui autem dicunt,
quod hic accipitur Catho pro honestate morali; ideo ponitur in
custodia Purgatorii, idest emendationis.  Sed, ut arbitro, nec
hec fuit opinio auctoris; ideo estimo aliter fore dicendum,
scilicet quod, quia Catho fuit tam virtuosus, sicut eum describit
Lucanus in primo suo libro; de quo Cathone etiam dicit Seneca in
Epistola ad Lucillum: Si vis virtuosus fieri, propone tibi
Cathonem speculum vere virtutis; quid igitur auctor intellexit?
certe, nihil aliud; ideo eum posuit custodem Purgatorii, idest in
exemplum volentibus recedere a vitiis et sequi virtutes.
Inspiciant Cathonem, vadant per manus Cathonis, idest per
admonitiones; quia ipse optime vixit in moralibus, et optime
docuit fugere vitia et imitari virtutes.  Non aliter, sed isto
modo, potest dici quod auctor finxit eum custodem Purgatorii;
quia, secundum christianam fidem, nedum quia Catho fuit paganus
est dampnatus, sed quia semetipsum crudeliter interemit.
..TEXT:
Tertium preambulum est videre de quatuor virtutibus, sive
stellis, sic ornantibus faciem Cathonis.  Ad quod sciendum,
notandum est pro intellectu bono, quod Catho optime usus fuit
quatuor virtutibus cardinalibus; ideo ornant ita faciem suam,
idest famam: quia sicut per faciem quis cognoscitur, ita per
famam discernitur quisque homo.  Iste virtutes cardinales, quas
antiqui tantum coluerunt, non sunt amplius in terris cum
hominibus; sed fugerunt ad celum, et facte sunt stelle, et in
celo situate.  Homines de prima etate florida et optima, erant
fortissimi, iustissimi, prudentes et temperati; nunc vero per
oppositum sunt homines: nemo colit virtutes, omnes sequuntur
vitia.  Et nedum recesserunt a nobis, occidentalibus et
septemtrionalibus, sed, euntes in celum et fugientes, noluerunt
residere ad polum articum, qui est nobis sempiterne apparitionis,
ne viderentur a nobis, qui ita despeximus eas; sed iverunt ad
polum antharticum, qui est nobis septemtrionalibus sempiterne
occultationis.  Ideo dicit auctor de ipsis in textu: O
septemtrionale viduo situ, Ex quo privatis [vos] videre illas.
Modo ille quatuor virtutes cardinales, situate in polo
anthartico, irradiabant faciem Cathonis, et ornabant qui erant in
emispirio inferiori poli anthartici.  De quibus virtutibus
aliqualiter ulterius procedamus.  Ubi sciendum, quod ideo
dicuntur cardinales a cardine ostiorum; quoniam sicut super
cardines ostiorum valve volvuntur, clauduntur, et aperiuntur, ita
super istas quatuor virtutes volvitur tota vita rationalis,
secundum quas vivendo, nemo unquam peccaret in moralibus.  Que
virtutes cardinales sunt iste: temperantia, fortitudo, iustitia,
prudentia: et quomodo iste quatuor sufficienter dirigunt homines
et faciunt ipsos bonos et ipsos preservent a malis, pateat in hoc
exemplo.  Sit una mulier pudica in se et honesta.  Modo, si quis
vellet eam maculare et facere eamdem deviare a rectitudine
rationis, posset eam impugnare quatuor modis, quibus obviant
quatuor iste virtutes.  Primo, potest impugnari mulier a
delectationibus, sicut planimode conducere eam ad delectationes
auditus per sonum: tactus, deducendo eam ad choreas, ad tripudia,
tangendo manus, eidem dicendo verba solatiosa, minus honeste: ad
convivia, implendo eam cibis variis, vino multiplici.  Ut mulier
caveat sibi de hiis insidiis, necessaria est sibi temperantia:
nam temperantia habet moderare tristitias et delectationes,
maxime delectationes circa tactum et gustum.  Tristitie,
delectationes, sunt materia, circa quam volvitur temperantia.
Nunc vero docet temperantia mulierem, ne bibat aut comedat ultra
opportunitatem, nec delectetur in choreis et tripudiis, in
inhonestis locis, etc., unde posset cadere in obbrobrium.
Quoniam sicut ex multa confricatione lapidis et sepissima
nascitur ignis, sic ex nimia practica et cohabitatione hominum
cum mulieribus nascitur ignis luxurie.  Ideo dixit quidam
philosophus de Helena: Fuge, fuge; quia non erat aliud remedium
nisi fuga: quia quicumque intuebatur eam per spatium, subito
capiebatur eius amore.  Videns autem maculator, quod non posset
eam vincere delectationibus, venit ad persuasiones falsas et
deceptiones, dicens mulieri: Ay, domina, vos estis bona,
perfecta, honesta, pudica; sed, heu, quia habetis maritum
impudicum, falsum, deceptorem, qui nullam fidem observat vobis,
et tamen ipse ita obligatur ad fidem tori vobis, sicut et vos
sibi; et tamen ipse habet multas amasias et concubinas.  Quare
non frangitis fidem frangenti vobis eamdem?  Ipse despicit vos,
contempnit.  Si mulier non esset cauta, deciperetur: sed
necessaria est prudentia, que caveat talem mulierem ab hiis
verbis deceptoriis et persuasionibus falsis; que prudentia est
recta ratio agibilium.  Agibilia opera sunt illa que sunt in
potestate nostra, circa que accidit verecundia in honore, et
propter que laudamur, vel vituperamur.  Debet cogitare mulier
talis: Mulier talis fecit hoc, et vituperata fuit, et tristis
effecta: forte iste mentitur, nec est sicut dicit; et si esset,
ego non debeo esse mala et facere male exemplo mariti male
facientis.  Et sic prudentia cavet, custodit eam a deceptionibus.
Videns autem temptator nec sic profecisse, vadit ad tertium
bellum, scilicet munera, dicens: Munera subvertunt iudicia,
obcecant oculos sapientium.  De muneribus loquitur Ovidius in
libro De arte: Munera placant homines Deosque.  Nam Iupiter ille,
Deus, muneribus placatur et donis.  Et dicit mulieri: Volo quod
portetis istud annulum amore mei, volo vobis dare tot pecunias
quot vos indigetis: faciatis vobis bonam vestem.  Tunc necessaria
est mulieri iustitia, que est virtus communis, et neque Lucifer,
neque Hesperus, est tam ammirabilis; qua virtute honeste vivitur,
alienum non leditur, unicuique quod suum est redditur.  Que
dividitur in iustitiam distributivam, commutativam, restitutivam
et retributivam.  Modo iustitia commutativa est, quod sit
equalitas inter rem emptam et venditam, et pretium, vel
commutatum.  Nunc vero pudor, et honestas, atque fama bona
mulieris, e[s]t appretiabilis.  Quale et quantum aurum posset
coequari bone fame, pudori et honestati?  Certe, nullum.  Qualis
annulus? quale munus?  Certe, nemo.  Tunc igitur utatur mulier
iustitia commutativa: caveat quod non det rem pretiosam pro vili
auro, vel munere; et sic iustitia defendit mulierem a muneribus,
a quibus forsan pauce mulieres se defendunt.  Videns autem
seductor nec sic proficere, vadit ad tertium bellum, idest vim et
coactionem, et oppressionem; et captata hora, loco adinvento, vi
opprimere eam nititur.  Habens gladium evaginatum, dicit: Nisi
consentias michi, en hoc gladio feriam te et iugulabo.  Sicut
fecit Tarquinius Sextus, filius Tarquinii Superbi, septimi regis
et ultimi Rome, de primis regibus; qui sic coegit Lucretiam, que
postmodum se interfecit.  Sed certe, meo iudicio, laudabilius
fuisset, si ipsa permisisset se interfici a Sexto Tarquinio et
nullatenus consensisset, quam, post consensum vi factum, se
interficere: cuius oppositum ipsa fecit.  Ipsa consensit vi,
tamen demum se postmodum interfecit; quod non videtur michi
laudabile, nihil certe.  Tunc mulieri necessaria est virtus
fortitudinis, que facit hominem constantem ad sustinendum
terribilia et audiendum horribilia: sed omnium terribilius est
mors; et ipsa fortitudo animi facit hominem fortem et constantem
ad sustinendum mortem, antequam velit pati detrimentum
inhonestatis, sicut patuit in multis Romanis.  Est etenim
fortitudo virtus circa timores et audacias, ut vult Aristotiles
in principio quarti Ethicorum, vel in fine tertii secundum aliam
divisionem.  Qui nimis audet, non est fortis; qui minus timet,
nec est fortis; sed qui timet timenda, et non timenda non timet,
ille est fortis.  Sed habemus quod ille quatuor virtutes, simul
sumpte, efficiunt hominem felicem, quia sunt causa omnium bonarum
actionum et preservant ab omni opere illicito; et sic merito
dicuntur cardinales, quia super eis vertitur tota vita
rationalis.
..TEXT:
Quartum preambulum est, quod, sicut aliqualiter
supradictum est in ultimo capitulo Inferni, secundum fictionem
auctoris, Lucifer, quando fuit fulgorizatus, sive flammatus, de
celo, de ipso cecidit in alio emispirio, scilicet poli
anthartici, et cadens percussit terram a latere illo; quem terra
timens, recessit de loco suo, dimictendo foramen ubi erat, et in
alio emispirio poli, scilicet anthartici, se erexit versus celum
et apparuit tunc arida illa terra, que nunquam ante apparuerat,
et circumcirca est circumdata maris aquis; et illa terra sic
erecta, ascendit super omnia elementa alterabilia, et transcendit
igitur verticem, et facta est unus mons rotundus, altus, grossus
in fine, idest ad radices, et altus et semper subtilior in
sublimioribus partibus.  Et forte hec sententia extrahitur de
illo textu Apocalipsis: Et fugit terra ad conspectum eius.  Nota
quod illud foramen, per quod Virgilius et auctor exiverunt de
Inferno, terminatur in ista terra elevata, sive in illo monte, et
ideo non oportuit eos ire per navim; ita quod, exeuntes per illud
foramen, invenerunt se in lictore maris in terra illa et ad illam
terram: nisi per illud foramen, nemo posset ire sine navi; quia
illa terra facta est una insula.  Et sicut Anglia, existens
insula sicuti est, est sic circumdata mari, quod ad illam non est
possibilis accessus sine adiutorio navis, nisi quis volaret, ita
ad hanc terram sic elevatam sursum, ad istum montem; nemo venire
potest nisi per mare, fultus adiutorio navis.  Sed nota quod si
de alio emispirio poli anthartici veniret versus nostrum
emispirium per foramen terre perforate, sic et taliter quod
foramen inciperet illuc in alio emispirio, et veniret per centrum
terre, et postea terminaret illud foramen in Oxoniis, sive in
alio loco medio insule Anglie, vel etiam in circumferentiis
insule, dummodo esset infra insulam, ille veniens de alio
emispirio per illud foramen, non indigeret navi ad intrandum
insulam Anglie, quia iam esset in ea.  Sed non omnes vident
opinionem auctoris; quia ignorant philosophiam naturalem, quam
non ignoravit Dantes, qui fecit tot pulchras fictiones, sicut in
suo toto Poemate clare potest patere intelligentibus intellectum
auctoris.  Sed notetur, quod auctor fuit istius opinionis, quod
ex ex parte poli anthartici, ante casum dyaboli, nulla erat terra
discooperta; nec fuisset unquam discooperta terra in alio
emispirio, nisi quia ista terra, que fugit a facie Luciferi
cadentis, sic recessisset de loco suo et ivisset, sicut ivit et
se erexit in altum.  Ista fantasia auctoris habet veritatem
multis viis.  Primo, quia dyabolus cecidit prima die creationis,
et antequam terra appareret arida, sicut patet per processum
Sacre Scripture; et sic patet, quod ante casum dyaboli nihil
discoopertum ibi erat.  Apparet, secundo, ista veritas per hunc
modum: quia nihil terre deberet esse discoopertum ab aquis, sed
aque deberent cooperire totam terram ex omni latere et ex omni
emispirio, cum terra sit in centro mundi, circa quam est aqua,
circa quam est ignis, sicut vult Aristotiles, quarto Phisicorum;
et sic nulla pars deberet esse discooperta ab aquis.  Sed quarta
pars terre superioris partis eiusdem in emispirio poli arthici
ideo est discooperta, ad vitam animantium, non valentium vivere
in aquis, conservandum: sic dicit Aristotiles, in primo libro
Metheororum, secundum translationem antiquam.  Ideo si ista pars
terre, que est quarta pars superioris, scilicet in emispirio poli
arthici, est discooperta, hoc non est ratione celi, aut alterius
dispositionis, nisi solum propter conservationem vite illorum
animantium, que non possent vivere in aquis: et sic tota terra
fuisset cooperta ratione illorum elementorum.  Modo, quia Deus
nec creavit nec arbores, nec herbas, nec animalia, nec aliquas
res, in emispirio inferiori poli anthartici, que indigerent sicca
et arida terra, ideo nulla pars fuisset discooperta.  Sed illa
terra, que exivit de illo foramine, et erexit se in alio
emispirio, stat ibi sicut una insula in medio maris: que insula
est satis lata in radicibus, et semper in ascensu est minus
grossa, et in tertia parte superiore est, in summitate, plana, et
in illa fecit Deus Paradisum terrestrem, sicut est.
..TEXT:
Modo, ad salvandam fictionem et fantasiam auctoris, esset
declarandum quomodo Adam fuit formatus in campo Damasceno, in
valle Hebron, quantum ad corpus esanime, sicut communiter
creditur a pluribus; et quomodo corpus illud fuit translatum in
Paradisum terrestrem, in alio emispirio, cum vallis Hebron et
campus Damascenus sint in isto nostro emispirio poli arthici; et
post peccatum Ade, et iudicium factum in Paradiso terrestri in
alio emispirio, ipse Adam fuerit cum uxore sua reductus ad campum
Damascenum et ad vallem Hebron.  Sed hic est dicendum pro
presenti, quod hec omnia fecit Deus ex sua omnipotentia; et non
fuerunt ista facta, nec evenerunt, secundum naturam; et sic
cessat omnis dubitatio.  Et licet per naturam non sit possibilis
accessus de Paradiso terrestri in emispirio inferiori ad istum
nostrum emispirium, nec e converso, tamen Deus hoc facere posset
per suam omnipotentiam: et sic ymaginatur auctor Deum fecisse.
Et vult auctor quod ille mons sit de directo monti Calvarie per
oppositum, super quem Christus fuit crucifixus; qui mons Calvarie
est prope medium terre habitabilis.  Non est simpliciter medium
terre; non certe: sed Hierusalem est in medio terre habitabilis,
non autem in medio simpliciter.  Ista terra igitur, sic erecta et
facta unus mons, dividitur in tres partes: in primam et bassam,
in mediam et tertiam, scilicet superiorem.  Sic dividitur sicut
mons Synay: nam ille mons habet tres partes.  Scilicet bassam,
que vadit altum forte unum milliare lombardicum: et illa pars
vocatur Orebbe, sive mons Dei Orebbe.  Secunda pars, sive media,
vocatur Syna.  Tertia pars et suprema vocatur Synay.  Prima pars
montis Purgatorii vocatur Antepurgatorium, que continet quinque
circulos, in quibus purgantur quinque retardationes penitentie.
Ex quo nota, quod quinque modis aliqui retardant facere
penitentiam.  Primo, aliqui retardant propter delectationes
vanas, sicut propter sonos et cantum, vel aliquid huiusmodi; et
hec retardatio punitur in bassissimo et infimo circulo.  Alio
modo aliqui retardant facere penitentiam, quia sunt excommunicati
et in pertinacia Ecclesie Dei, et pigritant, atque negligunt
absolvi; ista retardatio punitur in secundo circulo.  Aliqui
negligunt et differunt penitentiam propter quamdam naturalem
pigritiam; et hec species punitur in tertio circulo.  Aliqui
negligunt et tardant penitentiam procrastinando, semper
disponentes incipere penitentiam, et preventiuntur sepissime
morte violenta; isti purgantur in quarto circulo.  Aliqui
retardant penitentiam propter consequi domina et dignitates; et
tales puniuntur in quinto circulo.  Nota quod pena talium
pigritantium et retardantium penitentiam usque ad mortem, est
quedam amara et angustiosa expectatio purgationis; que expectatio
est valde magna pena, quia qui sunt in talibus locis, cognoscunt
clare beatitudinem et felicitatem, et cum maxima pena sustinent
illam expectationem.  Quomodo?  Pro quolibet tempore, quo
tardaverunt, hic habent expectare triginta; ut si tardaverunt per
annum, vel per mensem, vel per unum diem, oportet eos expectare
et perdere tempus, antequam vadant ad Purgatorium, per triginta.
Et ista expectatio est istis valde amara.  In secunda parte
montis est Purgatorium altum, circumcirca muratum; et illa pars
dividitur in septem circulos, prout superius in uno preambulorum,
positorum in principio Libri, dictum fuit aliqualiter, et in
quolibet illorum circulorum purgatur unum peccatum mortale.  Et
sic in primo et magis basso punitur superbia; in secundo,
invidia; et sic, usque ad luxuriam.  Demum, tertia pars est
Paradisus terrestris, ubi Dantes describit Ecclesiam militantem.
Prima pars continetur in octo capitulis; secunda pars in
decemnovem; tertia in sex: que in universum faciunt triginta
tria, sicut sunt in Purgatorio.
..AUTH:
..PUBL:
..EDTR:
..ATTR:
..NOTE:
..DENT:
..CNTO:
..LINE:
..ENDL:
..LRNG:
..REFS:
..BTXT:
..TCHR:

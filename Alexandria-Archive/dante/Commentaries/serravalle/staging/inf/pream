..COMM:
Serravalle
..LANG:
Latin
..PUBD:
1416-17
..LODD:
040428
\~ Date was Replaced
..DTYP:
I
..CTCA:
10-Inferno
..TEXT:
Antequam ad divisionem libri procedam, intendo aliqua
preambula facere, et illa expositioni et comento preponere, ex
quorum notitia intentio libri et sui auctoris clarius elucescet.
..TEXT:
Primum preambulum est, quod tota et totaliter intentio
auctoris in hoc libro est et fuit, homines vitiosos, peccatores
et in scelerum sordibus defedatos, seu deturpatos, ab ipsis
vitiis et sceleribus retrahere, et reducere ipsos ad virtutes et
ipsarum opera, atque ad penitentiam faciendam, ut, penas eternas
evadentes, vitam accipere mererentur perheniter duraturam; quod
melius fieri nequit quam per sufficientem notitiam vitiorum,
scelerum et peccatorum, penarum et tormentorum, que talia
agentibus a iusto iudice tribuuntur, dicente Cassiodoro in libro
Variarum: Cum opposita sint sibi invicem virtus et vitium, ad
huiusmodi fugam, illius vero sequelam, oportet utriusque habere
notitiam; ne, cum ad virtutis celsitudinem tendimus, errore
devio, quasi ignari, labamur in vitium: et merito, quia noscentes
peccata et tormenta eis debita, virtutes et premia eis
convenientia, abstinent a vitiis et imitantur virtutes,
declinantes a malo et bonum facientes.  Dicit etiam Horatius,
licet paganus fuerit: Oderunt peccare boni, virtutis amore:
oderunt peccare mali, formidine pene.  Ideo hic auctor Dantes,
cupiens aliquid communicare ex horreo plurime sue scientie, quam
Divina Maiestas sibi habunde comprestavit, hunc talem librum ad
correctionem vitiorum et sequelam virtutum studiosissime
compilavit; in cuius continentia, de vitiis et sceleribus et
ipsorum penis atque tormentis, in primo et secundo libris,
scilicet in Inferno et Purgatorio, de virtutibus et ipsarum
operationibus atque premiis conrespondentibus eisdem, in Paradiso
lucidissime declaratur.
..TEXT:
Secundum preambulum est ad removendam stultitiam ignorantium,
ore aperto, verbis detractoriis, voce rauca, diffamantium
auctorem de mendatio ex eo pro eoque quod asserit se fuisse in
Inferno, a quo non est regressus, in Purgatorio et in Paradiso,
nescientium distinguere inter Infernum morale, seu ymaginarium et
esentiale; quod de Purgatorio et Paradiso similiter est dicendum.
Notare bonum est, quod Infernus tripliciter consideratur, sicut
tripliciter animadvertendus est status anime humane; scilicet
moraliter, ymaginarie et esentialiter.  Moralis Infernus est homo
existens in peccatis mortalibus et turpibus sceleribus, et habens
totam suam vitam scelestem, qui nec vult nec cogitat resilire a
peccatis; sed obstinatus, in illis vult vivere atque mori.
Ymaginarius Infernus est homo sciens, ymaginans, cogitans, ista
scelera, obstinationem in illis, et tormenta que merentur talia
operantes.  Esentialis Infernus est locus, qui communiter
creditur esse in centro, sive prope centrum, terre: quod quidem
centrum maxime distat a celo, in quo sempiternaliter cruciantur
hii omnes, qui in ira Dei moriuntur; in quo Inferno sunt diversa
genera tormentorum et diverse species penarum.  Alii dicunt,
Infernum esentialem esse in medio interstitio aieris, ubi sunt
caligines maxime et frigus maxime afflictivum.  Quidam dicunt
quod Infernus est in concavo orbis lune et in calidissima spera
ignis.  Primam opinionem auctor tenuit hoc in libro.  Similiter
dicendum est de Purgatorio, quod est morale, ymaginarium et
esentiale.  Morale est persona humana existens in peccatis
variis, resiliens ab illis et faciens penitentiam de eisdem.
Ymaginarium est homo sciens et cogitans talia peccata, et
tormenta eis convenientia, et penitentiam faciendam.  Esentiale
Purgatorium est, ut aliqui dicunt, locus Inferni; et tales dicunt
eumdem ignem affligere eternaliter dampnatos et temporaliter
purgandos; qui postquam ibi purgati sunt, ad celum, Dei
clementia, transportantur.  Quidam asserunt quod Purgatorium non
est in Inferno, sed propinque manet.  Auctor tamen tenet quod
Purgatorium sit quidam mons altus in alio emispirio ad polum
antarticum, per quem ascenditur circulariter, et in quo sunt
plurimi circuli, in quibus anime diversimode cruciantur.
Consimiliter est dicendum de Paradiso; scilicet quod est
Paradisus ymaginarius, sicut quando homo ymaginatur virtutes et
earum operationes, atque premia eis benemerito convenientia.
Paradisus moralis est persona humana virtuosa, pura et nitida
sine peccatis, quales hodie paucissime sunt reperte.  Esentialis
Paradisus, licet posset dici quod est ubicumque Divina Maiestas
se clare ostendit creature rationali, a qua perfecte videtur,
amatur sine fine; tamen communiter creditur quod in celo empireo
sit Paradisus.  Quod celum, empireum dicitur grece: ^empir~ enim
grece, latine dicitur ignis.  Non est tamen credendum, quod ipsum
empireum celum sit igneum, sed quia, sicut ignis, lucet et
splendet et in illo Deus clare se ostendit spiritibus beatis.
Demum, post resurrectionem generalem, cunctis etiam resuscitatis
se ostendet, qui illic a divina misericordia sunt electi.  Unde
sciendum est, quod philosophi in universo ponunt quatuor speras
elementorum; ut in centro mundi terrram; circa quam ponunt aquam,
circa quam aierem, circa quem ignem; demum super et circa ignem
ponunt septem planetas.  Primo Lunam; circa quam ponunt
Mercurium; circa quem, Venerem; circa quam, Solem; circa quem,
Martem; circa quem, Iovem; circa quem, Saturnum; circa quem et
supra quem ponunt celum stellatum, sive firmamentum; circa quod,
primum mobile, quod nullam stellam habet, sed motu suo rapit
motus omnium sperarum inferiorum.  Circa hoc ponunt aliqui celum
cristallinum, sive aqueum; sed auctor non ponit tale celum, sed
ponit super omnia, que dicta sunt, celum empireum immobile, quod
asserit nil aliud esse quam lucem et amorem, in quo dicit Deum
sedere cum omnibus sanctis et electis suis.  Hoc credidit esse
Paradisum, in quo est gloria perheniter beatorum.  Et ad istius
secundi preambuli notitiam habendam, notandum est, quod in
presenti mundo triplex potest dici status anime humane, et sic
triplex in alio mundo: aut humana anima est totaliter vitiosa,
sceleribus et sordibus peccatorum repleta, in quibus stat
pertinaciter, nec vult resilire ab illis, et sic merito dicitur
esse in Inferno, scilicet morali; et si homo sic moritur in hoc
mundo, anima sua obstinata, recedens a corpore, ad Infernum
esentialem per divinam iustitiam deputatur: aut est in peccatis
et fuit, sed ipsorum eorumdem penitet, [et] de ipsis facit
penitentiam; sic est in Purgatorio morali; et in tali statu
moriens homo, eius anima ad esentiale Purgatorium deportatur: vel
anima humana est in perfecto statu virtutum, sine ullis peccatis;
et tales raro reperiuntur; et sic potest dici quod ipsa est in
Paradiso morali; et moriente homine in tali statu, ipsa anima
subito ad celum evolat et in Paradisi esentialis gloria
collocatur.
..TEXT:
Tertium preambulum est, cur Dantes vocat et asserit Virgilium
suum magistrum, ducem et conductorem esse, saltem in Inferno et
Purgatorio, usquequo pervenit ad Paradisum terrestrem.  Hic
dicendum quod hoc provenit duabus de causis; una est ex parte
interpretationis nominis; secunda ex quodam opere, quod fecit
ipse Virgilius, hic, dum vixit.  Prima causa consurgit ex nominis
interpretatione.  Interpretatur etenim, Virgilius, viri actio,
sive cultura.  Vir dicitur a virtute, et non a quacumque, sed
rationali: per rationem est homo et excellens creatura; per hanc
excedit homo cuncta bruta animalia, ymo omnes creaturas sub
circulo lunari existentes; non enim per virtutem visivam,
auditivam, seu olfativam, tactivamve, quia in iis excedimur nos a
brutis.  Et quia ratio semper deportatur ad meliora; secundum
quam agendo, non contingit errare; per quam assimilamur Deo et
angelis, per quam detestamur vitia, operamur secundum virtutes;
ideo Dantes, se sentiens pronum ad malum et fragilem, eligit
rationem pro conductrice, et Virgilium, sic interpretatum viri
actionem atque culturam.  Dicitur etiam Virgilius, quasi
virgulta, quia a virgula dictus.  Mater enim Virgilii, que
vocabatur Maia, habens maritum, nominatum Figulum, de civitatis
Mantuane comitatu, in villa nomine Piectola, dum esset pregnans
de ipso Virgilio, sompniavit se parere unam virgulam, que, a
terra crescens, usque ad celum attingebat; que post partum
enixum, propter tale sompnium, Virgilium nominavit, sperans quod
talis virgula faceret aliquid notabile, propter quod usque ad
celum attingere putaretur.  Quod evenit propter libros
Georgicorum, Buccolicorum et Eneydos, quos composuit tam ornate.
Secunda causa et principalior, quare Dantes assumpsit Virgilium
pro suo doctore, fuit propter sextum librum Eneydos, quem
composuit ipse Virgilius de materia Inferni: in quo ipse
distinxit circulos Inferni, loca, penas, tormenta, taliter, quod
consimiliter facere placuit ipsi Danti, ne alii, videntes
Infernum et Purgatorium eius, diffamarent eum, ipsum dixisse
dicta Virgilii asserentes.  Sed ex quo vocat Virgilium in suum
magistrum, emuli ipsius Dantis non habent viam tam latam ad ipsum
sic leviter diffamandum.  Sed notandum est hic, quod Virgilius
floruit in poesi tempore Octaviani Augusti, et ad eius captandam
benevolentiam edidit librum Eneydos, idest de Enea, sive de
gestis Enee; qui fuit Troyanus, inde recedens post Troye
excidium, ut habetur in Troyano, et in pluribus locis, et etiam
in principio libri Dantis, scilicet Inferni, in primo capitulo.
Laudes istius Octaviani consurgere poterant maxime propter
virtutes suas, sed non parum etiam ex eius antiqua prosapia; nec
poterat eius genealogia magis exaltari, quam dicere quod
provenerit ex antiquo sanguine illustrissimorum virorum, qui
veluti Dii et Superi colebantur, quorum radix et stirps
honorabilior rex Saturnus a poetis excellentioribus ponitur et
approbatur.  Saturnus, nempe, pater Deorum, fuit rex Cretensis
insule, que etiam hodierna die Candia nominatur; qui ex sua
uxore, nomine Rea, genuit suum primogenitum, nomine Iovem, qui
Deus Deorum poetice affirmatur, Dominus celi, Rector Olimpi,
Domitor Orbis, Rex Regum et Dominus Dominantium, ad cuius
beneplacitum omnia disponuntur.  Habuit, secundo, ipse Saturnus
filiam, nomine Iunonem, que fuit uxor dicti Iovis, et domina,
sive Dea, aieris dicitur.  Habuit tertium filium, nomine
Neptunum, qui Deus maris fingitur.  Habuit, quarto, filium,
nomine Plutonem, qui Deus Inferni dicitur et glatiei et
tenebrarum.  Iste Iupiter quia fuit magnus astrologus, ideo
aliqui crediderunt quod ipse regeret stellas et disponeret
planetas, et sic potentissimum estimaverunt.  Hic fuit magnus rex
et potens; et tantumdem lascivus, multas mulieres conduxit in
concubinas, inter quas habuit unam filiam regis Attalantis,
nomine Electram, ex qua genuit filium, nomine Dardanum, virum
utique illustrem.  In processu temporis ipse Iupiter maritavit
istam suam concubinam, scilicet Electram, uni nobili militi de
sua curia, nomine Theucro, a quo Theucri, sive Turci, dicti sunt.
Qui, sua uxore Electra et filio ipsius Electre et Iovis, scilicet
Dardano, assumptis, cum bona licentia ipsius regis Iovis, et
magnis donariis recessit de insula Crete, sive Candia, et
pervenit ad partes Frigie, ubi fuit Troya usque ad eius excidium,
ubi tunc non erant nisi domus pastorum, que magalia dicebantur.
Tunc iste Theucer edificavit ibi civitatem, quam suo nomine
Theucriam appellavit.  Tandem, sine filiis, hic mortuus est.
Reliquit heredem suum, et regem post se, illum filium uxoris sue
et Iovis, scilicet Dardanum, qui auxit civitatem et mutavit nomen
eius, eamque appellans Dardaniam.  Hic habuit filium heredem post
se, nomine Erictonium, et quia iterum auxit civitatem, mutavit
nomen et appellavit eam Ericteam.  Hic habuit filium, quem post
se dimisit heredem et regem; hic mutavit nomen civitati,
appellans eam nomine Troyam, quia Troyus vocabatur.  Hic Troyus
habuit filium, nomine Ilium: Ilius vocatus fuit, qui fecit super
unum collem in civitate unum pulcherrimum castrum, sive palatium,
cui nomen imposuit Ilion; et quia magne divitie erant in illo
castro, vocabatur superbum Ilion.  Iste Ilius habuit filium, quem
vocavit Iulum.  Hic fuit pater Laumedonte et Assarici.
Lamedonta, sive Laumedonta, genuit Priamum.  Priamus genuit
Hectorem, Paridem, Troilum, ex Ecuba uxore sua, Polidorum,
Pollucem, Cassandram, Creusam, Polisenam, et multos alios.
Assaricus, frater Laumedonte, genuit Anchisem.  Anchises genuit
Eneam.  Eneas vero genuit Iulium Ascanium, ex Creusa filia regis
Priami, in Troya ante eius excidium.  Post eius excidium, venit
in Ytaliam; et ex Lavina filia regis Latini, genuit Silvium, a
quo omnes reges Albani, filii sui et nepotes posteri, Silvii sunt
appellati. Eneas, quia fuit de sanguine regis Priami, et per
consequens de sanguine Iovis et Saturni, de sanguine Deorum
descendit.  Tunc omnes reges Albani, dicti Silvii, ab ipso
descenderunt.  Ipse Eneas habuit multos sotios Troyanos, qui
venerunt secum de Troya ex quo fuit combusta, inter quos erat
Ilioneus, Sergestus, Memesteus, a quibus Albani patres
descenderunt.  A quibus et Romani, descendentes ab Albanis, primo
habuerunt septem reges; quorum primus fuit Romulus, ultimus
Tarquinus superbus.  Post reges habuerunt consules, et senatores
et dictatores: tandem redierunt ad consules, quorum quasi ultimi
fuerunt Cesar, Crassus et Pompeius; et ab isto Cesare variis
modis descendit Octavianus.  Ex omnium predictorum linea videtur
Octavianus a sanguine Deorum nobiliter descendisse; et quia ipse
Octavianus fuit illustrissimus rex et imperator, maximus dominus
et magnificus, tam ex virtutibus quam potentia, volebat poetice
laudes de ipso Octaviano cantare Virgilius; ad quod faciendum,
composuit libro duodecim Eneydos de gestis Enee.  Tandem
spetialiter composuit sextum librum, in quo fingit quomodo ipse
Eneas veniens per mare, post multa pericula et post longa
tempora, applicuit prope Neapolim ad decem miliaria, ad unum
locum, qui tunc vocabatur Euboice Cummarum, nunc vero vocatur
Baya et Trepirgole; et etiam adhuc est ibi unus collis, qui
dicitur Cumma, ubi sunt modo optima balnea, et una terra, que
vocatur Pezolo, ubi est lacus Averni.  Ibi adhuc est templum
Sibille Aurifrixie.  Fingit igitur Virgilius, in illo sexto libro
Eneydos, quod ista Sibilla, sacerdotissa Apollinis, conduxit eum
per Infernum de circulo in circulum usque ad campos Elisios; in
quibus invenit animam patris sui Anchisis, qui docuit suum filium
Eneam, quomodo sui posteri facuri erant Romam et qui essent ab
ipso descensuri; et postquam connumeravit plurimos, tandem venit
ad ipsum Octavianum et in illa parte ubi dicitur: Huc, huc
geminas flecte acies, etc.  Hunc librum scripsit igitur Virgilius
ad laudandum ipsum Octavianum; et quia Dantes sumpsit magnam
doctrinam ab isto Inferno descripto a Virgilio, ideo Dantes vocat
Virgilium magistrum suum, quia ab ipso habuit optimum documentum
et magnum adiutorium ad faciendum Infernum suum et Purgatorium.
Hec est causa ab effectu, quare Dantes suum magistum Virgilium
appellavit.
..TEXT:
Quartum preambulum est, quod poetarum triplex stilus
reperitur, qui sunt: tragedia, sathyra et comedia.  Tragedia est
que tractat de rebus altis et magnis cum superbo, idest alto,
stilo, sicut sunt subversiones regnorum et provintiarum, diluvia,
strages; quo stilo tragedico usi sunt Homerus, Virgilius, Lucanus
et Statius.  Et dicitur tragedia a ^tragos~ grece, quod latine
sonat sicut yrcus: nam yrcus habet faciem et partes anteriores
pulchras, habet aspectum ab ante letum et pulchrum; sed cum
pertransit, post se dimittit fetorem magnum ex parte caude.
Similiter facit tragedia, quae incipit a letis et excelsis et
magnis statibus, tandem finit in tristibus valde magnis.  Sathyra
dicitur secundus stilus, qui est reprensivus vitiorum: hoc stilo
usi sunt Horatius, Persius, Iuvenalis; et dictur sathyra a
saturitate, quia poeta saturatus vitiis aliquorum, idest habens
plenam notitiam vitiorum et malorum morum alicuius hominis,
civitatis, vel regni, tunc componit librum reprensivum talium
vitiorum.  Tertius stilus est comedia, que tractat de rebus
infimis et plebeis, cum suo stilo baxo et humili; et dicitur
comedia a ^comos~ grece, latine vero cauda, vel villa; quia licet
comedia incipiat a tristibus, finit tamen in letis.  Iste liber
Dantis potest dici tragedia, quia tractat de magnis rebus et
letis, scilicet de Summis Pontificibus, Imperatoribus, Regibus,
Cardinalibus, Ducibus, Marchionibus, Civitatibus et Episcopis,
etc.  Potest etiam dici sathyra, eo quia reprehendit vitia
audacter et corrigit, nemini parcens, ymo proprio nomine nominat
vitiosos: nescio enim aliquem poetam, qui tam audacter
increpaverit vitia sicut hic fecit, ut patet in Inferno, et
Purgatorio et ubique.  Nulli etenim etati, sexui, dignitati, seu
potestati, pepercit.  Potest etiam dici comedia propter stilum
baxum et vulgarem, quia hic liber incipit a tristibus, scilicet
ab Inferno, procedens ad Purgatorium, demum finit in rebus letis,
scilicet in Paradiso et in visione Divine Maiestatis.  Tamen
auctor, ex humilitate, comediam hoc opus voluit appellare.
..TEXT:
Quintum preambulum est, quare Dantes se fecit discipulum
Virgilii.  Dicendum est, quod hoc fecit ad ostendendum quod homo
debet assumere semper rationem pro duce.  Quia homo, de se,
mortalis est, peccabilis per naturam, pronus ad malum est, et
sensualitati libenter se dat et consentit: sensualitas autem
semper deviaret a via recta morum et virtutum, nisi ratione
regeretur.  Et ideo volens figurare sensualitatem, et pronitatem
ad peccandum, et peccatorem, in se ipso, ideo assumpsit
Virgilium, idest rationem, pro duce, ut patuit in tertio
preambulo.  Sciendum quod doctores et philosophi ponunt, quod
anima nostra habet partem superiorem, scilicet rationem, seu
rationalem, que semper tendit ad bonum; partem inferiorem,
scilicet sensualitatem, que per oppositum semper tendit ad minus
licita: et quia ipse poeta figuravit rationem per Virgilium, ideo
se figurat per sensualitatem, ex magna humilitate, et magnum
peccatorem, ut patet per confessionem, quam fecit angelo super
tribus gradibus ante portam Purgatorii murati, et per septem P,
que sculpsit angelus cum ense in fronte eidem Danti, que fuerunt
signa peccatorum purgandorum in Purgatorio.  Et si dicatur quare
non finxit se tam aperte peccatorem in Inferno, sicut in
Purgatorio; dicendum quod licet Dantes fuerit peccator, non tamen
fuit pertinax, nec obstinatus in peccatis, sicut sunt illi qui
ponuntur in Inferno, sed peccatorum suorum penituit ipsum: ideo
quesivit ascendere montem iam solis radiis illustratum.  Modo
licet ipse Dantes assumpserit Virgilium pro suo magistro in
Inferno et Purgatorio, idest rationem; quia tamen naturalis ratio
non sufficit nobis ad finem ultimum acquirere, quia ipsa a se non
potest nec sufficit noscere cuncta nobis ad salutem necessaria,
quia multa sunt fide firma tenenda, ad que non attingit ratio
naturalis; ideo in Paradiso terrestri, et in toto Paradiso,
voluit Beatricem pro ductrice et magistra: nam per Beatricem
figurat sacratissimam Theologiam, que docet omnia necessaria ad
salutem.  Sed notandum est, quod Dantes ascendit superius,
Beatrice perducente, quam Virgilius potuisset ascendere.  Hoc
patuit in sompnio matris sue, quod significavit altiora futura in
ipso Dante, quam sompnium quod fecit Maia, mater Virgilii, de
ipso Virgilio, que sompniavit se parituram virgulam de terra
ascendentem usque ad celum; sed mater Dantis sompniavit magis
mirabile sompnium, dum esset gravis, sive gravida, de Dante.
Sompniavit etenim mater Dantis, se esse in uno prato viridissimo,
prope vivum fontem clarissimum, sub una lauro altissima et
viridissima, et videbatur sibi parere et quod partus ille in
paucis diebus pasceretur et nutriretur fructu illius arboris, et
quod cito cito efficeretur pastor.  Qui pastor consurgebat, ac
manibus et facie conabatur ad capiendum frondes illius arboris,
que sepe supra celum et intra celum ingrediebantur.  Demum, dum
sic conaretur, cadebat et moriebatur, et ex ipso unus pavo
nascebatur: et ex terribilitate sompnii, mater fuit subito
excitata.  Dimissis aliis, quid per pratum viride nis Florentia
intelligitur?  Quid per fontem, nisi eloquentia tam pulchra
ipsius Dantis, que patet in rythimis libri?  Quid per laurum,
nisi poesis, quam tam affluenter habuit ipse Dantes et scivit, et
fuit excellentissimus poeta?  Nam lauro coronantur poete.  Quid
per pastorem intelligitur nisi ipse Dantes, qui pascit omnes
scientificos, ignorantes, mediocres? Omnes etenim, legentes suum
librum, aliqualiter pascuntur in eodem.  Quid per amplexum lauri,
nisi studium ingens, quo fuit continuo occupatus?  Amplexatur
promptus laurum, quia ingens desiderium habuit Dantes laureari:
quod tamen non evenit; et cum laurum quereret, cecidit et factus
est unus pastor.  Demum ex pastore illo natus est unus pavo:
certe hoc opus Dantis unus pavo fuit.  Est enim pavo avis
pulcherrima; sic iste liber est pulcherrimus: pavo habet carnes
quasi imputribiles; sic istud opus est quasi indefectibile: habet
pavo pennas centum colorum; sic in hoc opere sunt omnes colores
rethorici, qui sunt plusquam centum: pavo non habet pulchros
pedes, sic iste liber, licet habeat rythimos, non tamen habet
pulchritudinem exametrorum et carminum pentametrorum: pavo habet
vocem horribilem; sic vox Dantis fuit horribilis, que asperrime
redarguit personas in generali et speciali, nominando personas
propriis nominibus in Inferno et Purgatorio, per que duo loca
Virgilius ipsum conduxit.  Sed ultra non processit Virgilius,
quia virga Virgilii ivit usque ad celum, sed intra celi ambitum
non penetravit: laurus vero Dantis celum pertransivit, et ivit
usque ad pedes Dei, et usque ad contuitum excelsissime
maiestatis.  Et ideo Dantes Virgilium, idest rationem naturalem,
quousque sufficit sibi, tenuit pro magistro: deficiente ratione
naturali, sive Virgilio, assumpsit Beatricem, idest scientiam
divinam, sive sacratissimam Theologiam, que homines beatos facit,
si eam debite student, et secundum ipsam humiliter operantur.
Unde pro bona intelligentia libri habenda, sciendum est quod
Dantes in sua pueritia dilexit quamdam puellam nobilem et
pulchram, nomine Beatricem, sive Bicem.  Pater namque Dantis,
dominus Aldigherius de Aldigheriis, doctor iuris civilis, sicut
moris est Florentie, in kalendis maii ivit ad domum cuiusdam sui
amici, nomine domini Fulchi de Portunariis ad prandium.  In
simili die Florentini multum visitant domos amicorum et
consanguineorum in prandio et in cena.  In prandio illo fuerunt
multi homines et mulieres, pueri et puelle.  Conduxit secum
dictus dominus Aldigherius filium suum, scilicet Dantem, puerum
novem annorum; qui puer, videns unam puellam octo annorum, nomine
Beatricem, sive Bicem, filiam dicti domini Fulchi, subito fuit
philocaptus de ipsa, et ipsa de ipso, qui se invicem dilexerunt,
quousque vixit ipsa puella, que mortua fuit millesimo ducentesimo
nonagesimo.  Amor eorum fuit valde honestus.  Post cuius mortem
Dantes tardavit per decem annos antequam inciperet hoc opus et
hunc librum; Beatricis tamen mortue semper remansit imago
gratissima in mente ipsius Dantis recenter; non adeo tamen quin
adhuc Dantes fuerit iterum, denuo, philocaptus in Luca de una
alia puella, nomine Pargoletta.  Modo, notandum quod Dantes
dilexit hanc puellam Beatricem hystorice et litteraliter; sed
allegorice et anagogice dilexit Theologiam sacram, in qua diu
studuit tam in Oxoniis in regno Anglie, quam Parisiis in regno
Frantie, et fuit Bachallarius in Universitate Parisiensi, in qua
legit Sententias pro forma Magisterii.  Legit Bibliam, respondit
omnibus Doctoribus, ut moris est, et fecit omnes actus, qui fieri
debent per doctorandum in sacra Theologia.  Nihil restabat fieri,
nisi inceptio, seu conventus; et ad incipiendum, seu faciendum
conventum, deerat sibi pecunia: pro qua acquirenda rediit
Florentiam.  Optimus artista, perfectus theologus, erat nobilis
prosapia, prudens in sensu naturali; propter que, factus fuit
Prior in palatio populi Florentini, et sic cepit sequi officia
palatii et neglexit studium, nec rediit Parisios.  Interdum
insurrexit Florentie quedam partialitas, que dicta fuit divisio
partis Albe et Nigre.  Dantes adhesit parti Albe, et factus est
partialis eiusdem partis; que licet per tres annos dominaretur,
fuit tandem devicta a parte Nigra et superata; et de parte Alba
plures expulsi fuerunt de Florentia et facti exules, quorum
Dantes fuit unus.  Qui dum vixit, nunquam potuit obtinere gratiam
Florentiam redeundi; et peragrans per diversas civitates, modo
stabat Verone, modo Ferrarie, nunc vero Padue, aliquando Ravenne,
ubi ad ultimum mortuus est, et sepultus apud Fratres Minores
iuxta portam Conventus, ubi adhuc corpus ipsius requiescit.  Et
sic die mortis Beatricis, que moriebatur millesimo ducentesimo
nonagesimo, fluxerunt decem anni, quousque Dantes hunc librum
incepit; quem incepit millesimo trecentesimo, de mense martii, in
die Veneris Sancti, scilicet in parasceve.  Demum Dantes
supravixit usque ad millesimum tercentesimum vigesimum primum
annos.  Quando Dantes incepit librum, erat triginta quinque
annorum; supervixit viginti uno annis; et sic a morte Dantis
usque ad hanc diem presentem, qua ego Frater Iohannes, Episcopus
Firmanus, feci hanc expositionem, que facta est anno Domini
millesimo quadrigentesimo sextodecimo, fluxerunt anni nonaginta
quinque.  Sunt ergo nonaginta quinque anni quod Dantes
moriebatur; cuius anima in pace requiescat.  Amen.  Hec omnia
sunt necessaria pro intelligentia libri dicti auctoris plenarie
capienda.
..TEXT:
Sextum preambulum est, quod auctor fingit, et bene, quod dum
vadit per Infernum, descendit semper, quia in Inferno tractatur
de peccatis; que dum homo facit, semper descendit a gratia
divina: nam peccare potest homo a se; sed resurgere a peccatis et
transcendere ad resumendam divinam gratiam non potest homo per
se, nisi iuvetur a divina gratia.  Eundo ergo per Infernum,
semper descendit, et ad manum sinistram, semper in tenebris; et
semper incedit ab altiori parte, et vadit ad inferiorem; et ab
altiori loco, sive circulo, ad strictiorem, et a minus penoso ad
magis penosum.  Per Infernum ambulans, stetit per tres dies: per
unam diem stetit usque ad undecimum capitulum inclusive; per
alium diem stetit usque ad vigesimum primum capitulum inclusive;
per alium diem, usque quo pervenit ad profundum, sive ad puteum
abissi.  Et quando fuit ibi, erat in centro terre, ubi est
Lucifer cathenatus; et transacto centro mundi, per unum parvum
foramen ivit, sine visione cruciatuum et tormentorum (quia ultra
centrum terre non est Infernus secundum istum auctorem), ad aliud
emispirium, scilicet ad polum antarticum; in quo emispirio ponit
auctor unum montem altum, quem fingit esse Purgatorium; qui
grossior est in principio, et subtilior semper in ascensu.  Per
quem montem ascendens, semper ibat ad dextram manum; semper de
die et in luce, non de nocte.  Per Purgatorium solum de die:
scilicet cum gratia divina quis potest purgare [se] et facere
condignam penitentiam; quia nemo potest mereri nisi mediante
gratia Dei.  In quo Purgatorio fuit tribus diebus.  Una die
stetit per novem capitula; alia per alia novem capitula: et sic
sunt decem octo.  Alia die, per alia novem capitula: et sic sunt
viginti septem capitula.  Alia die stetit in Paradiso terrestri,
qui Paradisus est extra Purgatorium in summitate dicti montis.
Demum saltavit in celum Lune.  In celo ambulando et per celum
ascendendo non ponitur dies neque nox; idest non signantur dies,
quia in celo non potest esse nox, quia illuc non potest ascendere
umbra terre: nam, secundum veritatem, nox non est aliud nisi
umbra terre, quam ipsa facit quando sol est in alio emispirio.
Nec dicitur quod iret per celum nec ad dexteram nec ad sinistram,
quia in celo non est sinistra; bene ibat semper de minori celo,
sive minus amplo, ad maius et magis amplum, et de minus lucido ad
magis lucidum, et de inferiori ad superius, quousque pervenit ad
celum empireum, extra quod et supra quod nihil est, et infra quod
omnia que sunt in rerum natura, optimo ordine, continentur.  Huic
sexto preambulo addendum est, quomodo Dantes, volens adbreviare
verba, materias et tractatum, semper utitur quibusdam cautelis,
que possunt dici colores rethorici; sicut sunt tonitrua, ut patet
in fine tertii capituli Inferni; et aliquando utitur sincopis, ut
patet in fine quinti capituli Inferno; aliquando utitur adiutorio
celesti, et in pluribus locis, ut maxime patet in ultimo capitulo
Inferni; aliquando utitur monstris, ut in decimoseptimo capitulo
Inferni, ubi utitur Gerione propter descendere de circulo
violentorum in circulum fraudulentie; aliquando utitur
gigantibus, ut patet in trigesimo primo capitulo Inferni de Anteo
transportante Virgilium et ipsum Dantem de circulo fraudulentium
in putheum abyssi; et in ultimo capitulo Inferni utitur vellere
Luciferi, per quod descendit et pertransivit centrum mundi,
vadens ad aliud emispirium; aliquando utitur aquila, ut patet in
nono capitulo Purgatorii, volens ascendere, a circulo illorum qui
fuerunt negligentes ad penitendum et penitentiam faciendam et
confitendum peccata, ad Purgatorium muratum.  Hoc facit auctor ut
adbreviet tractatum et materias quas ipse pertractat: quoniam ad
bene continuandum materiam, quam habet per manus, bene distincte,
oporteret multa dicere et longum sermonem texere; et utendo
talibus modis, multum adbreviat.  Aliquando utitur
similitudinibus, ubi materia non potest clare deduci; sicut ad
denotandum quomodo fuit de Paradiso terrestri ad celum, utitur
exemplo Glauci, qui comedendo erbam, factus est piscis et Deus
marinus, sive maris, ut in primo capitulo Paradisi.  Aliquando
utitur risu Beatricis in Paradiso in pluribus capitulis.  Ultra
hoc notandum est quod, licet Beatrix, sive sacra Theologia,
faciat hominem felicem, si homo vivit secundum doctrinam eiusdem,
tamen ad denotandum quod scientia non sufficit ad vitam eternam
acquirendam, nisi homo theologus amet ipsum Deum; quia ubi
aliquando scientia foris stat, amor intus penetrat, sicut vult
Dionisius in libro de Angelica Hierarchia; ideo ad vivendum Deum
oportet cum scientia habere devotionem ad Deum; hinc fingit
auctor, quod vadens cum Beatrice, sua magistra, per omnes
circulos et speras celi, quando fuit prope Deum, Beatrix reliquit
eum Bernardo, Sancto Doctori, qui fuit devotissimus Beatissime
Virginis, ut ipse Bernardus intercederet pro ipso Dante apud
Matrem Iesu Christi, ut ipsa suis precibus impetraret ipsi Danti
visionem perfectam Dei et Trinitatis, ut clare patet in ultimo
capitulo Paradisi et totius libri.  Ideo per tria ultima capitula
Paradisi Sanctus Bernardus fuit doctor et dux ipsi Danti; Beatrix
autem ivit ad sedendum super scampnum suum iuxta Rachelem
contemplativam, ut patet in trigesimo primo, trigesimo secundo et
trigesimo tertio capitulis Paradisi.  Ultra hec notandum est,
quod apud poetas et philosophos, etiam theologos, differentia est
inter animam hominis, spiritum et umbram, etiam postquam separata
est a corpore.  Nam separata anima a corpore, non est proprie
anima, quia non animat, quoniam ab animando anima dicitur anima:
spiritus potest bene dici prout distinguitur a rebus corporeis:
sed umbra est nomen connoctativum, connoctans membra apparentia,
sic et taliter quod a duobus sensibus apprehenditur, scilicet
visu [et] auditu; et tactu et olfactu non.  Nam si quis
amplecteretur unam animam a corpore separatam, etiam secundum
opinionem poetarum, nihil stringeret, sed brachia redirent ad
pectus, ut accidebat Enee quando amplexabatur simulacrum Creuse,
olim uxoris sue, in fine secundi libri Eneydos.  Sic accidebat
Danti in vigesimo primo capitulo Purgatorii, quando voluit
amplecti umbram Statii.  Hanc materiam declarat Statius in
vigesimo quinto Purgatorii, ubi vult quod anima, quam cito in
Inferno vel Purgatorio est, subito, volente Deo et cooperante
virtute activa, derelicta a generante in spermate, quam unit sibi
anima rationalis, et quam secum portat dum a corpore separatur,
anima fasciat se aiere circumstante, et facit sibi unum corpus
fantasticum aiereum, ad similitudinem sui corporis a quo est
exuta.  Et videtur et est visibile tale corpus fantasticum; et
loquitur et auditur, ita quod auditur loquens et videtur oculis:
ab aliis sensibus non apprehenditur.  Anima, vero, exuta a
corpore, sic fasciata tali corpore fantastico, dicitur umbra; et
ex hinc alique apparent pingues, alique macre, alique longe,
alique breves, sive curte, alique nigre, alique albe, sicut in
corpore suo vivente apparebant.  Talis fascia fit in Inferno et
in Purgatorio.  Sed quomodo fit in Paradiso, sive in celo, ubi
non est aier, nec aliquod corpus susceptivum peregrinarum
impressionum?  Dic quod in Paradiso anime fasciantur quodam
lumine, in quo apparent in Paradiso, sicut anime in Inferno et
Purgatorio fasciantur aiere fantastice, prout dictum est.
..TEXT:
Septimum preambulum est, quod auctor dividit Infernum in tres
partes.  Quarum prima potest dici Anteinfernum, sive suburbia
Inferni, in qua cruciantur peccatores, qui peccaverunt mortaliter
et obstinati fuerunt sine penitentia; sed non nimis difformiter;
et ista pars habet quinque circulos.  Secunda pars vocatur
civitas magni Ditis, murata muris ferreis, ignitis, que continet
tres circulos principales.  Quorum primus habet in se tres
circulectos; et talis circulus dicitur circulus violentorum, sive
violentie, quia in ipso et in suis tribus circulectis puniuntur
violenti.  In secundo circulo principali istius civitatis,
punitur fraus, sive puniuntur fraudulenti; et hic circulus
dividitur in decem vallones, qui dicuntur decem Malivoglie, ubi
puniuntur decem species fraudis: quarum prima est lenocinium;
secunda, adulatio; tertia est symonia; quarta est augurium, sive
divinatio; quinta est baractaria; sexta est ypocrisis; septima
est latrocinium; octava est malitia, sive astutia subtilis
ingenii, usitata in dampnum proximorum; nona, scysma; decima est
falsificatio propriarum personarum, metallorum et monetarum.
Tertia pars, que vocatur putheus abyssi, sive profundum, habet
quatuor circulos, quorum primus dicitur Cayna; secundus dicitur
Antenora; tertius dicitur Ptholomea; quartus dicitur Giudecca.
In quorum primo cruciantur qui tradiderunt propriam patriam; in
secundo illi, qui tradiderunt suos benefactores; in tertio
cruciantur illi, qui tradiderunt carnem propriam, scilicet
consanguineos; in quarto illi, qui prodiderunt, seu tradiderunt,
suos dominos.  Et sicut divisit Infernum in tres partes
principales auctor, sic similiter dividit montem Purgatorii in
tres partes principales: quarum prima vocatur Antepurgatorium,
sive suburbia Purgatorii; secunda vocatur Purgatorium muratum;
tertia dicitur Paradisus terrestris.  Prima pars principalis
habet quinque circulos, in quibus purgantur quinque species
negligentie; que sunt: negligentia propter delectationes
sensuales; secunda dicitur negligentia in contumacia Ecclesie;
tertia dicitur negligentia proprie pigritie; quarta dicitur
negligentia propter acquirere divitias, ubi tales fuerunt
preventi morte violenta; quinta dicitur negligentia commissa
propter dignitates et status magnos: quelibet istarum
negligentiarum punitur in suo circulo.  Secunda pars Purgatorii,
que dicitur Purgatorium muratum, habet septem circulos: in quorum
primo punitur superbia; in secundo invidia; in tertio ira; in
quarto accidia; avaritia in quinto; in sexto gula; in septimo
luxuria.  Tertia pars dicti montis Purgatorii continet Paradisum
terrestrem: hec pars est tota plana, non est ibi ascensus nec
descensus.  Similiter auctor dividit celum in tres partes: prima
pars continet septem planetas, et ad planetas reducit illos
spiritus qui operabantur secundum influentiam ipsorum planetarum;
secunda pars continet stellatum celum, sive firmamentum, et celum
sine stellis, scilicet primum mobile; tertia pars est celum
empireum.
..TEXT:
Octavum preambulum est, quod auctor ponit unum ordinem datum
a Deo creaturis et insitum in eisdem; secundum quem ordinem omnia
habent disponi.  Qui quidem ordo forte posset dici instinctum
nature, sicut hic: Omnes homines natura scire desiderant, idest
ex instinctu nature.  Potest etiam dici natura, sicut hic: Natura
est principium motus et quietis, cuius in quo est primum.  Prima
harum auctoritatum habetur in prologo Metaphisice; secunda
ponitur in principio secundi Phisicorum.  Avicenna forte diceret,
in quinto libro sue Metaphisice, quod esset a mundi intelligentia
per istum ordinem datum et insitum rebus creatis, quo levia
ascendunt sursum, gravia descendunt deorsum.  Hic ordo facit quod
alique partes in Inferno sunt, in quibus pluit ignis, in
aliquibus pluit grando.  Consimiliter est in Purgatorio: aliqua
loca habent ignem; aliqua habent arbores fructuosos, etc.  Per
hunc ordinem vult auctor Dantes, quod, ex quo ipse viderat totum
Infernum et purgatus erat sufficienter in Purgatorio, existens in
Paradiso terrestri, expeditis omnibus expediendis, elevatus fuit
et assumptus in celum lune, et sic postea de spera in speram, seu
de celo in celum, usque ad visionem Divine Maiestatis, ubi finit
fantasiam suam.  Ponit etiam auctor mirabiles comparationes, per
exempla, aliquando naturalia, aliquando moralia, aliquando
astrologica, aliquando geometrica, aliquando aritmeticalia: in
quibus comparationibus sunt aliquando magne difficultates etiam
in textu.
..TEXT:
Per hec octo preambula facile est, bene capientibus ipsa,
intelligere intentionem auctoris et totum librum, in quo ipse
auctor, tractans de vitiis, ponit et nominat illos qui fuerunt
precipui in talibus per famam, sive sint spiritus antiqui sive
moderni.  Conatur nempe auctor attribuere penas et tormenta bene
convenientia talibus peccatoribus.  Nam superbis in Purgatorio
dat hanc penam: quia in mundo portaverunt caput altum, erigendo
cervices, in Purgatorio portant pondera supra collum, que cogunt
eos inclinari quasi usque ad terram, et plus et minus, secundum
quod plus et minus fuerunt superbi.  Sic in Inferno scysmatici
continuo ab uno demone cum uno ense scinduntur, et perambulant
modicum et iterum revertuntur ad eumdem demonem, qui iterum
scindit eosdem, quia in eundo plage sanantur, et iterum atque
iterum scinduntur.  Sic etiam conatur in Paradiso attribuere illa
premia bene convenientia operantibus secundum talem vel talem
virtutem; quod facit ad retrahendum malefactores a vitiis propter
timorem penarum, et ad inducendum homines ad benefaciendum
propter amorem premiorum.  His dictis, iam procedendum est ad
divisionem libri et expositionem eiusdem, divina gratia
suffragante.  Est autem consuetudo laudabilis et de bono more,
quod expositores librorum et postillatores aliqua presupponant,
scilicet causas; agentem, materialem, formalem et finalem; et cui
parti philosophie liber exponendus supponitur; et declaretur quis
sit titulus talis libri.  Ne igitur negligatur quod approbatur
quasi a cunctis, de hiis sex aliqua pertractentur.  Primo, de
causa effectiva loquendo, dico quod ipsa fuit auctor libri,
scilicet Dantes, domini Aldigherii de Aldigheriis, theologi poete
Florentini.  Et licet Dantes possit variis modis interpetrari,
ad presens sufficiat dicere, quod Dantes dicitur quasi Dans te ad
aliqua.  Iste auctor Dantes se in iuventute dedit omnibus artibus
liberalibus, studens eas Padue, Bononie, demum Oxoniis et
Parisiis, ubi fecit multos actus mirabiles in tantum quod ab
aliquibus dicebatur magnus philosophus, ab aliquibus magnus
theologus, ab aliquibus magnus poeta.  Vel potest dici Dantes,
Dans theos (^Theos~ grece, latine dicitur Deus), idest dans
divina, vel res divinas; quod fecit iste auctor: non enim
reperitur quod aliquis poetice descripserit res divinas, nisi
ipse, qui descripsit poetice Paradisum et gloriam celestem,
disposicionem angelorum et spirituum beatorum.  Dicitur Dantes
Aldigherii auctor noster, et de Aldigheriis.  Pater suus fuit
doctor, nomine Aldigherius de Aldigheriis.  Notandum quod hec
cognatio de Aldigheriis principaliter fuit de Ferraria, de qua
cognatione dominus Cacciaguida de Florentia habuit unam uxorem,
quam duxit Florentiam, ex qua genuit filium, quem vocavit
Aldigherium, qui fuit homo magni valoris et magnanimus, et habuit
cervices altas et superbas.  Iste dominus Cacciaguida fuit de
Frangipanis, que fuit antiqua domus in Roma, qui habuit duos
germanos; quorum unus fuit vocatus Eliseus, a quo mutatum fuit
nomen domus de Frangipanis in nomen Eliseorum.  Tandem iste
Aldigherius fuit tante voluntatis, quod voluit domum suam vocari
de Aldigheriis, sicut adhuc hodie vocatur.  Causa materialis
huius libri est status anime humane, qui est triplex, sicut
tactum est in secundo preambulo circa finem, ubi tactum est de
Inferno, Purgatorio et Paradiso, moralibus, ymaginariis et
essentialibus.  Causa formalis huius libri est forma tractandi,
ut patet in tribus libris, in centum capitulis et rythimis, etc.
Causa finalis fuit revocare vitiosos a suis sceleribus et
reducere eos ad benefaciendum, sicut clare patet in primo
preambulo.  Ita quod intentio auctoris fuit bona, utilis atque
sancta.  Supponitur autem hic liber philosophie morali ethice.
Posset dici quod supponitur methaphisice, in quantum tractat de
angelis et substantiis a materia separatis: potest dici quod
etiam supponitur phisice, quoniam in pluribus locis de magnis
utilitatibus naturalibus tractat: sed principalius supponitur
ethice.  Ultimo dico, quod titulus libri est talis: Incipit prima
cantica Comedie Dantis Aldigherii, poete Florentini, in qua
tractatur de Inferno.  Dum dicitur ^incipit~, apparet principium.
Dum dicitur ^prima~, denotatur ordo ad secundam et tertiam.  Dum
dicitur ^cantica~, denotatur dulcedo poesis et libri poetici; nam
poete dulciter loquuntur, tum ex materia quam tangunt, tum ex
modo et ordine dicendi, tum ex dulcedine carminum vel rythimorum.
Sicut liber Canticorum Salomonis dicitur cantica, per
excellentiam, propter modum loquendi, etc.; ita liber poeticus
dicitur cantus, vel cantica.  Iste Poeta dulciter inter alios
cantavit.  Dum dicitur ^Comedie~, apparet quod hoc fecerit auctor
ex humilitate, sicut superius iam dictum est.  Dum dicitur
^poete~, intelligitur nomen profexionis; quod nomen est valde
rarum, sed est nomen valde clarum.  Poesis enim processit a
nobilitate animi generosi.  Vult etenim Aristotiles in Poetica,
quod nobiles invenerunt poesim, quando fecerunt versus ad
exaltandum magna gesta et vituperandum turpia: dicit enim
Aristotiles, quod omnis oratio poetica nihil aliud est nisi
laudatio vel vituperatio.  Laudavit etenim Dantes et vituperavit,
sicut sibi placuit et sicut voluit, excellenter.  Cum dicitur
^Florentini~, apparet quod ipse fuit de Florentia, que est
nobilis civitas in Thuscia, dives opum et quasi in omnibus
agibilibus admiranda.  Dum dicitur quod in prima ^tractatur de
Inferno~, restat quod in aliis comediis, scilicet secunda et
tertia, tractabitur de aliis; sicut in secunda de Purgatorio, in
tertia tractabitur de Paradiso et gloria excellenti atque
laudabili in secula seculorum.  Amen.
..AUTH:
..PUBL:
..EDTR:
..ATTR:
..NOTE:
..DENT:
..CNTO:
..LINE:
..ENDL:
..LRNG:
..REFS:
..BTXT:
..TCHR:

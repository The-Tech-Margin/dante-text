	|SUMMARIUM.~  In sextodecimo capitulo, quod incipit: ^Iam
eram in loco, ubi audiebatur~, auctor prosequitur materiam
detestande sodomie.  Sed hoc capitulum differt a precedenti in
hoc, quod illi spiritus de quibus est dictum in ipso precedenti
capitulo, fuerunt spiritus clericorum; isti sunt spiritus
illustrium virorum non clericorum: preterea illi spiritus ibant
quasi cum auctore et Virgilio; sed isti veniunt e converso versus
faciem ipsius auctoris, inter quos recognovit tres, scilicet
spiritum Guidonisguerra, nepotis bone Guldrate; alter erat
spiritus Thygnay Aldobrandi; alter erat spiritus Iacobi
Rusticutii.  Isti tres spiritus interrogaverunt auctorem, si in
civitate Florentie erat modo civilitas et curialitas sicut
quondam solebat.  Cui respondens dixit, quod non; et causa erat
quia civitas Florentie erat repleta novis civibus, superbis et
elatis et divitibus divitiis subito acquisitis.  Demum isti
rogaverunt auctorem, ut ipse daret eis famam.  Et iam dicit
auctor, quod appropinquaverat, vadens cum suo magistro, ad unum
locum, ubi audiebat unum sonum confusum unius aque descendentis,
de qua fuit dictum in capitulo decimoquarto.  Et Virgilius
precepit auctori, ut porrigeret ei unum cingulum, quo auctor erat
cinctus; quod et fecit: quod cingulum Virgilius involvit et
proiecit in illam aquam, que nondum videbatur.  Et auctor, videns
id quod fecerat Virgilius, cogitabat intra se et dicebat: Aliquid
novi eveniet.  Quod et factum est.  Cum illo cingulo, veluti cum
uno hamo, Virgilius cepit unum animal tam terribile, quod vix
describi posset; et erat res tam admirabilis, quod nulli narranti
formam illius animalis quisque daret fidem.  Et ideo auctor vix
audet descriptionem talis dicere; et ponit unum notabile dictum
ipse auctor, scilicet, quod a vero incredibili quilibet sapiens
debet cavere a dicendo illud, quoniam sine culpa verecundiam
adducit; quia in se verum est, sed propter admirationem nemo
quasi credit illud, et ideo sapiens debet abstinere et non
narrare illud.  Dicit in fine capituli auctor, quod per illum
aierem grossum vidit venire unam figuram, mirabilem unicuique
cordi securo, et venit super aquam, sicut revertitur de fundo
aque ille qui descendit illuc ad solvendum anchoram, si detinetur
ibidem.  Istud animal figurat Fraudem, ut patebit in sequenti
capitulo.  Per cingulum, quo erat cinctus auctor, quod tradidit
Virgilio petenti ipsum, intelligitur aliqua species fraudis, qua
forte aliquando usus fuerat Dantes in iuventute.

	|Proemio.~  ^Iam eram in loco.  Gi@a era in loco, dove~:
istud est decimumsextum capitulum Inferni, in quo auctor
prosequitur materiam istius vitii detestabilis, ponendo tres
spiritus illustres in multis virtutibus, qui fuerunt involuti in
hoc vitio; et dividitur in quatuor partes.  In quarum prima facit
mentionem de dictis tribus spiritibus.

In secunda, que incipit ibi:

     E se miseria d'esto luoco sollo;
     Et si miseria istius loci solli,

idest mobilis, introducitur unus illorum spirituum ad loquendum
et manifestandum se ipsos.

In tertia, que incipit ibi:

     Se longamente l'anima conduca;
     Si longo tempore anima conducat,

auctor loquitur cum predicto de mutatione morum civitatis
Florentie.

In quarta, que incipit ibi:

     E io lo siguiva, e poco;
     Ego sequebar illum et modicum iveramus,

incipit tractare de nova materia auctor, volens ostendere, quod
multum ambulaverat loquendo cum Ser Brunecto, et iam
appropinquaverat ad alium circulum, ubi audivit unum magnum sonum
aque; et dicit ambulando: Iam eram in loco, ubi audiebatur sonus
aque, que cadebat in alium girum, idest circulum, similis illi,
quem arnie faciunt confusum.

	|1-3.~  Nota hic quod arnie dicuntur fabrice, idest
cellule, apum, in quibus apes recondunt mel.  Alicubi, in Ytalia,
arnie, fiaure, alicubi fabrice, dicuntur.  Nam apes de cera
faciunt cellulas, in quibus recondunt mel, et ipsemet apes
habitant in illis foraminibus.  Tunc totum illud frustum cum tot
foraminibus vocatur fabrica, vel fiaure, vel arnie.  Quando apes
in magna multitudine stant sic in arniis, faciunt unum sonum
confusum, cui auctor assimilat sonum, quem audiunt hic. 
|Ri[m]bombo~:idest sonus resonans, vel sonus magnus.  |Ro[m]bo~,
idest confusum.  Vult dicere auctor, quod iam tantum iverant per
istum aggerem istius canalis, quod iam approximabant alio circulo
sequenti, scilicet fraudulentorum, qui est secundus circulus
civitatis.  Ista aqua, in extremo, currens per arenam, cadit in
unum fossum profundum, quod claudit intra se alium circulum; et
tunc apparuit eis alius grex.

	|4-9.~  Quando tres umbre simul recesserunt, currendo, de
una turba, idest acie, sub pluvia asperi martyrii, sub pluvia
flammarum descendentium asperi martyrii (duo sunt pluvie
flammarum; una cadit super luxuriosos sodomitas; alia super
gulosos: prima est asperi martyrii), veniebant, scilicet tres
anime, versus nos, et quelibet clamabat: |Sostate~, idest |siste
te, tu qui in abito nobis appares esse aliquis de terra nostra
prava~: idest de Florentia, que habet cives pravos.

	|10-15.~  Volens ostendere auctor asperitatem pene
istarum animarum, dolenter dicit: |Ahim@e~, heu michi, quas plagas
vidi in eorum membris recentes et antiquas, a flammis incensas:
adhuc doleo solum quod de illis recordor; idest, recordando;
idest sine dolore non possum referre plagas, idest cicatrices,
que remanent de flammis; sicut quando fiunt vulnera in carne
humana, curatis vulneribus, remanent cicatrices, idest signa
vulnerum, scilicet arnie.  De talibus peior est quasi verecundia
quam dolor; dolebat dupliciter: primo, quia erant sui concives;
secundo, quia isti fuerunt homines probissimi magnarum virtutum,
in hoc tamen vitio involuti; ideo magis compatiebatur eis.  Modo
Virgilius, idest ratio, vult quod, licet isti fuerint vitiosi,
audiantur tum propter probitatem, tum propter discere penas
eorum, ut homines addiscant cavere a tali vitio.  Ideo dicitur:
Ad eorum clamores meus doctor se attendit, idest firmavit,
volvit, visum versus me, et: Nunc expecta, dixit, istis oportet
esse curialis.  Idest: Debes uti cum eis curialitate, quia ipsi
fuerunt curiales.

	|16-18.~  Et si non esset ignis, quem sagiptat natura
loci, ego dicerem, quod convenientior esset tibi quam eis
festinantia; idest, quod tu ires ad eos prius quam ipsi venirent
ad te: moraliter, idest, nisi ires ad pericula cocture.  Quasi
dicat: Valde esset conveniens honorare illos propter suam
probitatem, nisi hoc vitium detestabile fuisset in eis et
viguisset.

	|19-27.~  Reinceperunt, sicut nos restetimus, idest,
tacuimus, |ei~, antiquum versum, et quando [ad] nos fuerunt
|giunti~, idest appulsi, fecerunt unam rotam de se omnes tres. 
|Ei~, idest heu michi, idest quid feci, scilicet graviter peccavi
in tali vitio; doleo sic fecisse; sed penitere hic nihil valet,
idest prodest.  Ista erat eorum cantilena.  Nota quod auctor
introducit ad loquendum unam rotam, unum tripudium, et circulum,
penes aggerem.  Quare fingit hoc?  Dantes dicit, quod isti
volebant loqui auctori ardenti voluntate, et non bene poterant
loqui, quia non poterant restare firmi propter flammas, que
nimium molestassent eos, nec poterant ire cum auctore lento
passu, sed oportebat eos currere.  Ideo auctor fingit tripudium,
idest rotam, ubi tripudiantes, sive rotantes, semper volvuntur
|presto.~  Iste est sensus litteralis, sed moraliter fecerunt
rotam, que significat generaliter hoc vitium nepharium, in quo
isti fuere polluti.  Rota volvitur circulariter.  In circulo non
datur principium, nec finis.  Ita in isto vitio non est dare
principium, quia non habet inclinationem, neque principium, in
natura, sive a natura.  Alii luxuriosi habent aliquam
excusationem propter inclinationem naturalem; sed sodomite non,
nisi perversitatem nature et abusum.  Ideo dicit Beatus
Hieronimus de talibus: In die iudicii erunt muti.  Alii luxuriosi
dampnati, ex quorum luxuria progeniti sunt filii, poterunt in die
iudicii dicere Iesu Christo, summo iudici: Tu concessisti, ymo
quasi precepisti, dicens: Crescite et multiplicamini; ecce hoc
fecimus: en quot filii nati sunt ex luxuria nostra.  Sed sodomite
erunt muti, quia nullam excusationem habere poterunt, quia ipsi
oppositum fecerunt, et ex eorum luxuria nihil genitum est.  Nec
in hoc vitio habetur finis, quia finis luxurie debet esse
multiplicatio filiorum, ut salvetur species; cuius oppositum
commictitur in hoc putrido vitio: et quia in hoc vitio non potest
dari principium laudabile certe, nec finis, ideo auctor eos in
circum ire per comparationem describit.  Auctor circulationem
istorum describit, dicens: Qualem, scilicet rotam, solebant
facere campiones, idest in campo certantes, nudi et uncti,
considerando eorum partem et illorum |vantagium~, idest
prerogativam, priusquam sint inter seipsos |batuti~, idest
verberati et puncti, idest antequam incipiant pugnare.  Nota quod
antiquo tempore, in Grecia prope Olimpum, fiebant varii ludi et
multi veniebant ad pugnandum et ad videndum, et inter alios ludos
fiebat lucta brachiorum sic.  Homines spoliabant se nudi, et oleo
uncti amplexabantur se mutuo, ludentes et contendentes se, unus
alium, ad terram prosternere.  Ungebant se, ut membra essent
lubritiora ad manus sotii capientis.  Modo dicit auctor, quod
similiter faciebant iste anime; et sic se volvendo, quelibet
volvebat faciem ad auctorem, ut secum loqueretur, et quod ipse
eos intelligeret; et sepe facies eorum volventium erat contraria
pedibus eorumdem.  Ideo dicit textus: Sic rotando, quelibet visum
dirigebat ad me, ita quod in contrarium faciebat pedibus
continuum |viagium~, idest contra iter vertebant collum.

	|28-42.  Et se miser[i]a.  Et si miseria~: ista est
secunda pars huius capituli, in qua auctor introducit unum
ipsorum ad loquendum, qui manifestat se ipsum, et sotios,
dicentem deprecationem.  Et si miseria huius loci so[l]li, idest
non solidi, quia erat arena non solida, redit in despectum nos et
nostras preces, incipit unus, scilicet dicere, et tristis
aspectus et brollus, idest depilatus, quia nullus capillus
remanserat: ignis et flamma comburserant omnes.  Ecce pulchrum
exordium.  Dicit: Bene scio quod tu deberes habere nos ad
sc[h]ivum, idest ad fastidium, tum propter locum miserum in quo
sumus positi, tum propter horribilem aspectum nostrum, quia sumus
sem cocti; sed si hoc nobis obstat, quod tu non loquaris nobis,
saltem ad loquendum nobis moveat te fama nostra, tuum animum
plicet, idest moveat, sive |clinet~, ad dicendum nobis quis tu
es, qui vivos pedes ita securus per Infernum fricas, idest
trahis, ducis.  Nam sic appares amicus Dei, vadens cum tanta
prerogativa vivus, quod est ultra omnem consuetudinem, quod quis
vivus transeat hac.  Et ut faciat auctorem magis promptum ad
faciendum voluntatem illorum, manifestat se et sotios suos
antequam auctor respondeat, dicendo: Iste, cuius vestigia tu me
scalpitare vides, quamquam nudus et depilatus vadat, fuit maioris
gradus quam tu credas.  Incipit a nobiliori. |Scalpitare~ vides
vestigia, quia ipse precedit, et ego eum sequor; ideo sua
vestigia, idest pedum eius, ego |scalpito~, idest pedibus super
ipsa vado.  Nam in arena faciliter fiunt vestigia, et sic iste,
qui loquebatur, scilicet Iacobus Rustitutii, erat in medio, Guido
precedebat, et Thygnaus sequebatur.  Et nepos fuit bone Guldrate:
Guidoguerra fuit ipsius nomen, et in sua vita fecit cum sensu,
idest prudentia, satis, et cum ense.  Alter qui prope me arenam
terit, idest tritat, est Thygnaus de Aldobrandi, cuius vox in
superiori mundo deberet esse gradita, idest gratuita.

	|43-45.  Ego qui positus sum cum ipsis in cruce~: idest
in tali martyrio, Iacobus Rusticutii fui; et certe fera uxor
plusquam aliud michi nocuit.  Ad habendam notitiam horum trium,
notentur infra dicenda.  Otto quartus, dux Saxonie, fuit sanctus
imperator et rex Romanorum, et intravit Ytaliam pro corona
recipienda, et transivit per Florentiam, ubi fuit in festo Sancti
Ioannis Baptiste, quod tam solempniter colitur et celebratur,
sicut sciunt, qui in tali festo fuerunt Florentie, et illa die
omnia pulchra ostenduntur.  Dominus imperator cum magnis
comitibus et baronibus ivit ad videndum festum, et inter alia
pulchra que vidit, inter mulieres sedentes ad festum erat una
pulcherrima domicella puella, nomine Guldrata, filia domini
Bellenzoni de Ramignanis, sapientis militis.  Imperator, videns
tam pulchram puellam, quasi stupefactus de tam mirabili
pulchritudine, dixit isti domino Bellinzono, ignorando quod illa
esset filia sua: Que est illa puella tam pulchra?  Ille humiliter
respondit, dixit: Sancta corona, illa puella est filia unius, qui
posset sic ordinare, quod vos obscularemini eam.  Puella hoc
audiens, quia virgo erat, pro verecundia facta fuit rubea in
facie; tandem cum magna reverentia, facie inclinata ad terram,
dixit: O pater dulcis, salva vestra reverentia et gratia, nunquam
obsculabitur me nisi sponsus meus.  Si prius placuerat puella
imperatori, tunc propter talia verba [magis] placuit; et dixit
domino Bellinzono patri puelle: Habet virum ista puella tua
filia?  Respondit: Serenissima corona, non.  Tunc dixit imperator:
Quare non maritas eam?  Respondens dominus Bellinzon[us], dixit:
Non potui, nec possum, quoniam non habeo dotes.  Tunc imperator
dixit: Ego volo maritare.  Et erat cum imperatore, unus nobilis,
nomine Guido, cui dixit imperator: [Audi].  Et extrahens ipse
imperator de propriis digitis pulchrum annulum, dedit ipsum
nobili viro Guidoni, dicens ei: Accipe hunc annulum et disponsa
ipsam puellam.  Et licet ille nobilis debuisset habere uxorem de
nobiliori sanguine quam esset illa puella, tamen, volens obedire
imperatori, disponsavit eam et fuit uxor eius.  Tunc imperator
dedit pro dote illi Guidoni illum Comitatum, qui vocatur
Comitatus comituum Guidonum, et fecit eum comitem.  Ista Guldrata
ex suo viro, scilicet comite, noviter facto, scilicet Guidone,
genuit comitem Guilielmum, qui Guilielmus comes genuit istum
Guidonem Guerram comitem, de quo auctor loquitur hic; et dictus
fuit Guidoguerra, quia fuit peritissimus in guerris.  Hic fuit
expulsus de Florentia, quia erat Guelfus, et exul de Florentia,
adhesit Karolo primo, qui interfecit regem Manfredum et fuit rex
Sicilie.  Demum favore regis Karoli reintravit Florentiam, et
expulsit Gebellinos de Florentia, qui nunquam redierunt; qui fuit
sapiens et valens in armis.  Alter, scilicet Thygnaus,
describitur hic propter unum singulare et salubre consilium, quod
dedit populo Florentie; sed non fuit auditus de tali consilio. 
Nam quando Senenses prodiderunt Florentinos, dum dominus
Provintianus Silvanus obsidebat Montem Ilcinum, et propositum
fuit in palatio et in consilio generali, utrum Florentini
deberent capere talem pugnam, an non, multis et variis diversa
dicentibus, partita vincebatur pro parte affirmativa, idest quod
sic suscipere pugnam bonum est.  Iste contrarium dicebat, quod
nullo modo talis pugna sumeretur, et assignabat talem causam:
Isti Senenses non possunt ultra istos duos menses tenere istas
octingentas lancias Theuthonicorum quas nunc habent, quia non
habent ad solvendum eis.  Transactis istis duobus mensibus,
Theuthonici recedent a Senensibus, et si nos voluerimus eos
nobiscum, poterimus habere; ideo nullo modo capiamus nunc istam
pugnam.  Dum sic consulebat, fuit sibi inibitum, sub pena centum
florenorum, quod de tali materia non plus loqueretur.  Tunc ipse
dixit, et centum ducatis solutis, et solvit.  Et semper
hortabatur, quod talis pugna non caperetur, quia videbat magnum
dispendium imminere civitati ex hoc.  Tunc sibi fuit inibitum sub
pena capitis, quod non amplius loqueretur.  Tunc suspirans: Caput
perdere nolo; sed suspirabo.  Et sic consilium suum non fuit
auditum; et sicut ipse predixit, evenit magna strages, quia, ut
dictum fuit superius, apud Montem Aperti interfecti fuerunt cives
florentini quatuor millia in numero.  Ideo dicitur in textu:
Thygnaus Aldobrandi, cuius vox in mundo superiori deberet esse
gratuita, idest deberet audiri et credi ei.  Iacobus de
Rusticutii fuit civis florentinus et bene curialis, homo bone
prudentie et bene dilectus ab omnibus civibus florentinis, et
fuit homo boni consilii.  Habuit unam uxorem, nomine Beccham,
brigosam, iracundam; semper tenebat totam domum in |briga~;
semper dabat mala verba marito: unde turbatus, semel iuravit
nunquam dormire cum ea.  Tunc uxor dixit: Quare vovisti nunquam
dormire cum aliqua muliere?  Et tunc ille dixit: Sic iuro.  Ideo
dicitur in textu: Fera uxor plusquam aliud michi nocet.

	|46-51.  Se io.  Si ego fuissem~: ista est tertia pars
huius capituli, in qua ostendit auctor affectionem, quam habet ad
istos tres spiritus, quia cupiebat ipsos amplecti, non vitia sua,
sed virtutes suas, quia fuerunt multum notabiles viri.  Dicit
igitur: Si ego fuissem ab igne coopertus, proiecissem me inter
eos infra.  Et credo quod doctor illud substulisset; sed quia ego
me incendissem, vicit timor meam bonam voluntatem, que amplexandi
illos faciebat me avidum.

	|52-60.~  Modo vult dicere: Vos fixe respexi: non
despectus, quo vos abominarem, me tenuit; sed propter
compaxionem, et non propter odium, destiti.  Postmodum incepi:
Non despectum, sed dolorem, vestra conditio intra fixit, in
tantum quod tarde tota inde exuetur.  De vestra terra sum et
semper opera vestra et honorata nomina cum affectione retraxi et
abscultavi; idest, licet sitis polluti in hoc vitio, has tamen
virtutes vestras dilexi, diligo quoque, narro, narrabo.

	|61-72.~  Adhuc respondet ad petitionem, quam fecerunt de
itinere auctoris, dicens: Relinquo fel et vado pro dulcibus
pomis, promissis michi per veracem ducem; sed usque ad centrum
prius convenit quod |ego tomem~, idest descendam.  Fel, idest
vitia: dulcibus pomis, virtutibus, quibus acquiram honorem et
gloriam eternam. ^Tomi:tomare~ in Italia est tenere caput in
terra, et pedes superius elevatos: sic oportebit auctorem facere:
quando erit in centro, oportebit ipsum volvere pedes ad locum
capitis et e converso.  Et quia duo sunt cara homini, longa vita
et celebris fama, per ista duo iste Iacobus coniurat auctorem,
dicens: Si diu anima conducat membra tua, idest si diu vivas,
respondit ille, scilicet Iacobus Rusticutii, et si fama tua post
te luceat (interrogat de conditionibus civitatis Florentie),
curialitas et valor, dixit, morantur in nostra civitate, sicut
solent, vel si in totum inde recessit?  Nam tales ipsi tres
fuerunt virtuosi et curiales.  Causam assignat quare interrogat,
quia unus spiritus, qui unquam ivit ad Infernum, dixerat eis
verba, per que isti comprehenderunt, quod non.  Iste spiritus
[erat] unius hominis, scilicet Guilielmi, qui solebat facere
bursias et marsupia; et fuerunt bene curiales; ideo dicit: Quia
Guilielmus bursarius, qui iam de hoc dolet nobiscum paulo ante,
et vadit ultra cum sotiis, satis nos irasci facit cum suis
verbis.

	|73-78.~  Modo respondit auctor huic petitioni, dicens:
Gens nova et subita lucra arrogantiam et res ultra misuram
generarunt, o Florentia, in te, sic quod iam ex hoc plangis. Vult
dicere quod non est virtus, nec curialitas, in Florentia, sicut
solebat; et assignat causam, quia gens nova et ruralis venit
Florentiam, et facte sunt divitie nove, subite idest de malo
lucro uxurario.  |Orgoglio~, idest arrogantia; rusticana,
|villanesca~; et superfluitas.  Hic dolet auctor quod ipse et
nobiles viri, veri cives florentini, sint expulsi, et sint positi
loco ipsorum rustici et plebei et facti sint de Prioribus.  Sic
clamavi cum facie elevata: quasi exclamat hic auctor; nam
Florentia est hic vocativi casus.  Et tres, qui hoc intellexerunt
pro responso, respexerunt unus alterum, sicut ad veritatem
inspicitur, quasi dicant: Hoc verum.

	|79-90.~  Et dicunt: Si aliis vicibus parum tibi
|costat~, responderunt omnes, satisfacere alteri, felicem te,
supple dicimus, si sic loqueris ad placitum tuum.  Quare, si
evadas ab istis locis obscuris, et redeas ad revidendum pulchras
stellas, quando te delectabit dicere: Ego fui (quia quod durum
fuit pati, dulce est reminisci; post coniurationem petunt gratiam
ab auctore dicentes), facias ut de nobis ad gentes loquaris;
idest de virtutibus nostris.  Proinde rumpunt rotam, idest
tripudium, et ad fugiendum visa sunt ale crura eorum, idest
velociter cucurrerunt, velocia: |Unum amen non potuisset dici ita
cito, sicut ipsi disparuerunt, ex quo magistro fuit visum
recedere.~

	|91-93.  Ego eum sequebar~: hec est quarta pars huius
capituli, in qua tangit materiam sequentem aliqualiter; quia ex
quo lustravit circulum, sive circulos violentorum, iam
appropinquat ad circulum fraudulentium, et vult per comparationem
describere descensum aque currentis per arenam in circulum
inferiorem: quia illa aqua cadebat cum magno impetu atque sonitu
confuso, in tantum quod, quamvis fuissemus ad invicem loquuti,
non potuissemus audire unus alium, aut intelligere; et quia multa
erant dicenda, ideo describit descensum aque.  Littera ista
difficilis est, et a multis male intelligitur et male exponitur. 
Ego eum sequebar, et modicum iveramus, quod sonus aque erat nobis
ita vicinus, quod, quamquam loquuti fuissemus ad invicem, supple,
vix fuissemus auditi, scilicet unus ab alio.

	|94-102.~  Sicut ille fluvius, qui habet proprium iter,
prius a monte Veso versus orientem ad sinistrum latus Appennini,
quod vocatur Aquaquieta superius, antequam se per valles
precipitet in infimum lectum, et apud Forlivium illius nominis
est vacans, resonat ibi supra Sanctum Benedictum de Alpibus, ut
cadat ad unum descensum, ubi debebat pro mille esse receptaculum. 
Vult dicere hic auctor, quod aqua huius rivi cadebat de alto in
bassum, sive in ymum, cum sono grandi et confuso, sicut cadit una
aqua in Romandiola in Alpibus Appennini, qui sunt inter Tusciam
et Romandiolam.  Qui fluvius vocatur, ubi nascitur, Aquaquieta,
donec currit per planum montis, quia vadit lente; sed postea
attingit ad locum, ubi cadit in satis magnum precipitium: tunc
cadit cum impetu, et causat unum magnum sonum confusum.  Ibi, ubi
cadit ista aqua, est unum monasterium monachorum Ordinis Sancti
Benedicti, et vocatur ille locus Sanctus Benedictus: est locus
satis asper.  Inde ille fluvius, qui cadit tam de alto, currit
postmodum versus Forlivium; et post casum, ille fluvius perdit
ibi nomen, quia, antequam cadat, vocatur Aquaquieta; post casum,
currendo versus Forlivium, vocatur Montone.  Currit prope portas
et muros Forlivii, idest civitatis Forlivii, et vadit Ravennam,
et balneat muros civitatis Ravenne: demum per duo milliaria
[currit] et ingreditur mare Adriaticum prope monasterium Sancte
Marie in Portu.  Hiis dictis, propter litteram difficilem et
propter multa erronea, dicam duas hystorias, quarum prima de
monte Veso, alia est de |proprio itinere.~  Primo nota quod
montes, qui incipiunt in Calabria ex adverso Montis Pelori, qui
est in insula Sicilie, distensi de Calabria, veniunt per regnum
Sicilie, et dum sunt prope Tagliacotium, dividunt territorium
romanum ab Apulia: demum venientes dividunt, versus orientem,
Marchiam Anconitanam a Tuscia: demum progredientes, dividunt
Romandiolam a Tuscia: demum progredientes, dividunt Lombardiam a
territorio Ianuensi: demum progredientes, vertunt se versus
orientem et dividunt Alamaniam ab Ytalia: demum progrediuntur ad
partes Foroiulianas et vadunt ad Ungariam.  Hoc dicto, sciendum
est, quod isti montes in diversis partibus habent diversa nomina;
sed hoc nomen Appennini nunquam perditur.  Aliquando vocantur
Appennini de Tagliacotio, aliquando montes Appennini de Alpibus
Fontenallarum, aliquando montes Appennini de Bononia.  Modo in
Pede Montium est unus mons, de quo scaturit Padus, idest fluvius
Padi, de quo monte loquitur auctor in sexto capitulo Paradisi:
Alpestres roccie Po, unde tu laberis {6.51}, etc.  Mons ille
distat ab isto fluvio, de quo supra dictum est, quod primo
vocatur Aquaquieta, postea Montone, bene per ducenta milliaria. 
Sed quare igitur dicit auctor, quod fluvius iste habet proprium
iter prius a monte Veso?  Causa est ista propter [quam habet]
istam dictionem, |proprio cammino~, proprium iter: quia a monte
Veso, qui dividit territorium Ianuense a territorio Pedemontano
per totam Lombardiam versus orientem, procedendo usque ad istum
fluvium, nullum flumen habet proprium iter ad mare, nisi iste
Montone; quia omnes alii fluvii, intermedii inter montem Vesum et
istum fluvium, ingrediuntur fluvium Padi: ita quod nullus fluvius
Lombardie nec Romandiole, intermedius inter montem Vesum et istum
fluvium, vadit, aut currit, per se in mare, sed omnes alii
currunt in Padum; ita quod Ticinus, qui descendit de monte Sancti
Gottardi, omnes fluvii, Mediolanenses, Papienses, de Placentia,
de Burgo Sancti Donnini, de Parma, de Regio, de Druberia, de
Marzara, de Mutina, de Bononia, de Imola, de Faventia, sic
procedendo ab occidente in orientem, currunt in Padum.  Iste
Montonus est primus, qui vadit per proprium |camminum~, idest per
proprium iter ad mare.  Dicit textus: |Ad sinistrum latus
Appenini~; quoniam isti montes Appennini, qui dividunt Tusciam a
Romandiola, habent dextrum latus ad Tusciam et sinistrum ad
Romandiolam, quantum ad situm mundi.  Hoc patet pro tanto: stet
unus super illos montes, dividentes Tusciam a Romandiola, ubi
nascitur iste Montonus, et vertat faciem ad orientem, et terga ad
occidentem; illius hominis dextra est ad Tusciam, sinistra vero
ad Romandiolam.  Adhuc nota super illo verbo: |pro mille esse
receptaculum~: multi multa vana dicunt.  Aliqui dicunt, quod
Dantes ivit semel ad conducendum mille homines armorum, ita quod
ipse erat pro mille ad recipiendum mille ad stipendium
Florentinorum.  Hanc opinionem non puto esse vera, nec certe
[est].  Alia opinio est, quod illa aqua cadens facit bene mille
partes de se in cadendo.  Nec ista opinio michi placet.  Alia
opinio est, quod illa aqua per rusticos dividitur in mille partes
ad irrigandum prata, ut plus de feno habeatur per mille rivulos;
sicut fit in Ytalia: intra montes adaquantur prata ut uberiora
sint ad fenum producendum; et sic fit in Alamania montana.  Alia
opinio est, quam credo esse veram, quod unus nobilis homo de
partibus illis, voluit in illo loco facere unum fortilitium, unum
bonum castrum, ad quod reducerentur homines rurales, qui erant
inter illos montes habitatores; et voluit quod omnes illi
rustici, qui erant bene mille, reducerentur ad habitandum in illo
castro; quod facere incepit.  Demum post prepeditus morte, opus
remansit incompletum; sed sic debebat fieri, et sic fuerat
ordinatum.  Et Dantes erat amicus istius nobilis viri, qui erat
unus de comitibus de Dovadula.  Sed opus non fuit completum; ideo
dicit textus: Debebat pro mille esse receptaculum, idest pro
mille habitantibus.  Que harum opinionum melior sit, relinquo
intelligentibus hunc librum.

	|103-111.  Sic inferius de una ripa discoscesa~, idest
ruinosa, |invenimus resonare illam aquam tinctam~, idest
sanguinem; |ita quod in pauca~, idest modica, hora, |offendisset
aures.  Ego habebam unam cordam cinctam~: idest ego eram cinctus
una corda, idest fune; et cum ipsa, scilicet corda, cogitavi
michi aliqua vice capere leontiam ad pellem depictam: postquam
ego habui totam, idest cordam, a me sublatam, idest repertam,
sicut dux preceperat michi, porrexi eam sibi |aggroppatam~, idest
nodatam et involutam.  Iste textus est fortis ex omni latere. 
Pro intelligentia eius notandum est, quod auctor, volens
describere Fraudem in generali, incipit a quodam speciali, sive
singulari.  Ideo ipse fingit, quod ipsemet auctor erat cinctus
unam funem circa ilia; quam funem, de precepto Virgilii,
disolvit, et Virgilio petenti dedit eam sibi: qui, scilicet
Virgilius, proiecit eam cordam in barathro, idest in fosso, in
quo cadebat illa aqua, de qua dictum est, sicut homo proiiceret
hamum ad capiendum pisces; et sic cepit unum animal monstruosum,
sicut depinget in principio capituli proximi.  Pro intellectu
horum verborum, notandum est moraliter, quod ista corda est
quedam Venus, idest luxuria, que maxime viget circa ilia, idest
renes et lumbos.  Ista cintura, sive funis, est varie picta,
sicut vitium luxurie est varium, ut in primo capitulo dictum fuit
de leontia.  Tunc Dantes considerat fraudem, quam habuit ipse in
se; nam memor fraudis sue, qua usus fuit inter mulieres, quia
nullibi alibi nec in aliqua alia re usus fuit fraudulentia nisi
in luxuria (nam multum dilexit mulieres in iuventute sua; decepit
sive, forte, mulieres), et per illam zonam, sive cinturam,
designat fraudulentiam illam, quam habuit et qua usus fuit ad
decipiendum feminas: quam omnino voluit deponere, ad preceptum
Virgilii et naturalis rationis recte, quam habebat circa lumbos
de loco luxurie, et dedit eam involutam, nodatam, agroppatam,
sicut cum ea deceperat; quoniam involutio, sive inodatio,
significat duplicitatem, occultationem et fraudulentiam,
precipiente ei Virgilio, idest ratione recta: Ecce fraudem, quam
operatus fuisti deceptive.  In illo burracto Virgilius voluit eam
proiicere et sic proiecit; idest in illo loco confuso, obscuro;
ideo sequitur textus: |Sic dux michi preceperat.~

	|112-117.  Unde ipse se volvit in dextrum latus~: hic per
dextrum latum intellige emendationem.  Admodo auctor vult propter
ea que narraturus est, adducere unam bonam moralitatem, que est:
Quia Virgilius proiecit zonam illam in burracto, sicut homo
proiicit hamum in aqua propter capere pisces, et Dantes
respiciebat, intuebatur, ymaginabatur, videre finem rei, et
eventum attente expectabat, dat doctrinam talem: quod quando homo
practicat cum homine sapiente, debet uti multa discretione et
multa astutia; quia homo sapiens, nedum iudicat de hiis que foris
apparent, sed etiam de cogitationibus aliquando perpendit et de
affectionibus intrinsecis.  Sequitur textus: Aliquantulum longe a
sponda, idest a ripa, proiicit eam zonam, subaudi scilicet
Virgilius, deorsum, in illo alio burracto, alias alto, idest
profundo.  Quod videns Dantes, cogitabat eventum aliquem magnum
futurum; ideo dicebat intra se: Oportet omnino quod novitas
respondeat, idest aliquid novi eveniat; sic dicebam ego, scilicet
Dantes; ad novum |cennum~, idest signum, sive gestum, sive ad
novum actum, quem fecerat Virgilius, scilicet proiiciendo zonam
in aqua, quod magister cum oculo secundat, idest attente
respicit.

	|118-120.~  Nunc ponit auctor documentum predictum: |Ai~,
quantum cauti homines debent esse prope illos, qui non solum
vident opera, scilicet extrinseca, sed etiam per intra cogitamina
intuentur cum sensu, idest prudentia.  Sunt aliqui homines tam
boni sensus, et habent tam bonam virtutem iudicativam, quod per
pauca comprehendunt multa, et per aliqua exteriora comprehendunt
intentionem alterius.

	|121-123.~  Et ipse dixit michi: Cito veniet superius
omne id quod ego attendo, idest expecto, et quod tuum cogitamen
sompniat: quod tu ymmaginaris quasi per sompnium, cito oportet
quod tuo visui discooperiatur; quia iam tu quasi sompnias, idest
quasi oculo mentis intueris.

	|124-126.~  Semper illi vero, quod habet faciem mendacii,
idest veritati, debet homo claudere labia, quantum potest, quia
sine culpa facit verecundiam.  Iste ternarius est valde
doctrinativus.  Vult dicere auctor: Aliqua veritas, que continet
magnam difficultatem, in tantum quod apud audientes videtur quasi
esse impossibile id quod dicitur, ad pronuntiandum talem
veritatem, debet homo esse valde cautus in dicendo cum coloribus,
quibus veritas illa sic ornetur, quod possit dari fides illa
dicenti: vel homo debet illa tacere, quia sine culpa, idest licet
verum sit quod dicitur, facit verecundiam; idest propter
difficultatem reputatur mendacium, et sic dicens reputatur
mendax.  Hoc pro tanto dicit auctor: Nam quam cito Virgilius
cepit trahere cordam ad se trahebat cum corda unam mirabilem
feram, talem et tantam, quod incredibile sit ad credendum illam
fuisse talem.  Tamen hic auctor excusat se, quia id quod dicturus
est non crederetur.  Et licet ita sit, sicut iam dictum est,
tamen dicit se non posse tacere: Sed hic tacere non possum, quia
oportet describere Fraudem per modum, qui cito explicabitur in
proximo capitulo.

	|127-132.~  Sed quia materia difficilis est, recurrit ad
sacramentum, quod de sua natura habet generare fidem; ideo dicit:
Et per notas istius comedie, lector, iuro, idest tibi, si non
sint de longa gratia vacue, idest quod non appretientur (vult
istud sacramentum dicere: si non dico verum, iste liber meus,
quem compono, reputetur vilis et nullius pretii et a nullo
approbetur), quod ego vidi per illum aierem grossum et obscurum
venire natando unam figuram sursum, mirabilem omni cordi securo,
idest intimido, non timenti.

	|133-136.~  Facit unam comparationem ad describendum
modum istius fere, inveniendo et narrando: Sicut revertitur ille,
qui vadit deorsum aliquando ad solvendum anchoram, que
|agrappat~, idest capit, vel amplectitur, scopulum, vel aliud,
idest aliquid, quod in mari est clausum, idest coopertum, quia
non videtur; qui sursum extenditur, et ad pedes se |rattrappat~,
idest recolligit: nam ille qui natat, sepe pedes extendit et
postea ratrappat, idest recolligit.  Ista est bona similitudo,
vel comparatio, quia illa fera sepe se extendebat, demum se
restringebat.

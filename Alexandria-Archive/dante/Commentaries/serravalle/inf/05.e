	|SUMMARIUM.~  In quinto capitulo, quod incipit: ^Sic
descendimus~, auctor ponit secundum circulum Anteinferni, in quo
collocat peccatores carnales, personas venereas et luxuriosas. 
Sed hic in introytu huius secundi circuli ponit iudicem Inferni,
scilicet Mynos.  Penam talium spirituum dicit auctor esse talem. 
In uno lato spatio recluso inter duos parietes, spirat unus
turbinosus ventus et tempestuosus, qui rapit istos spiritus,
circumducens per aierem nigrum et percutiens illos ad parietes. 
Et sic in secula seculorum circumducentur et volventur et
tormentabuntur sine spe, nedum liberationis, nec etiam
diminutionis pene talis. Dictum ventum auctor vocat buferam
infernalem.  Isti spiritus sic agitati, strident, clamant,
lamentantur, blasphemant Deum, etc. Ista pena est bene conveniens
peccatoribus carnalibus, quia sicut in vita homines philocapti
nunquam quiescunt discurrere ad videndum amasias, cantant,
suspirant, pulsant istrumenta; sic hic a turbine tali
circumagitantur.  Hic auctor invenit Semiramym luxuriosam,
Didonem Cartaginensem, Cleopatram sororem Ptholomei, Helenam
lacenam raptam a Paride, et ipsum Paridem, Achillem, Tristanum. 
Hic auctor vidit Franciscam de Ravenna et Paulum de Arimino; et
hic auctor dicit amorem venereum cito accendi in cordibus hominum
carnalium.  Cognita ista pena, et circumspectis istis spiritibus,
auctor compaxus fuit eis taliter et in tantum, quod in terram
cecidit sincopizans.

	|Proemio.~  ^Cos@i discesi del cerchio primaio.  Sic
descendi de circulo primo in secundum~: istud est quintum
capitulum Inferni, in quo auctor ponit penam peccatorum carnalium
luxuriosorum, ibi ponendo multos spiritus antiquos, et tandem
duos novos.  Quod quidem capitulum dividitur in quinque partes,
in quarum prima describitur introytus in secundum circulum et ad
iudicem Inferni.

In secunda, que incipit ibi:

     Ora s'incomenza le dolente note;
     Nunc incipiunt dolentes note,

ponitur in generali pena luxuriosorum.

In tertia, que incipit ibi:

     La prima de cuye tu voie,
     Prima illarum de qua tu vis scire nova,

fit expressa mentio de spiritibus antiquis.

In quarta, que incipit ibi:

     E poi che io ebbi il mio dottore, ec.;
     Postquam audivi doctorem meum,

tractatur de duobus spiritibus modernis.

In quinta, que incipit ibi:

     Poi me revolsi a lui;
     Postmodum verti me,

petit ab illis duobus spiritibus modernis unam questionem.

	Diviso capitulo, notandum est, quod sicut luxuriosi
homines et philocapti, vitio luxurie dediti, nunquam sunt in
quiete, sed semper sunt in continuo motu, semper vexantur, nunc
sunt in uno loco, nunc in alio, nunc cantant, nunc plorant, nunc
rident, nunc suspirant, nunc respiciunt ad finestras, nunc vadunt
ad nundinas ad videndum amasiam, nunc ad ecclesias, nunc ad
indulgentias, nunc ad nuptias, nunc ad astiludia, et sic nunquam
quiescunt; sic fingit auctor quod hic, in isto secundo circulo
Inferni, aier tremit, est ventus impetuosus, qui transportat
spiritus per aierem tenebrosum, luridum et obscurum, sicut et in
hoc mundo philocapti sunt ceci, nec vident lumen cum intellectu,
non discernunt honorem a verecundia, proficuum a nocivo, nec
credunt consulentibus eis et corrigentibus eos, propter amorem in
quo sunt submersi; qui amor fingitur a poetis cecus; qui spiritus
sine fine sic molestantur ab illo vento, sine spe diminutionis
talis pene.  His dictis, ad expositionem prime partis.

	|1-3. Cos@i~: idest sic, scilicet cum solo Virgilio,
descendi de circulo primo, qui dicitur Limbus, in secundum, qui
minorem locum cingit, quia continet minorem locum, ut supra in
uno preambulo dictum est.  Auctor fingit quod Infernus sit amplus
in introytu; postea gradatim est angustior; et quanto circulus
Inferni est minus distans a celo, tanto ibi est minor pena;
quanto remotior, tanto ibi est maior pena; ita quod circulus
minor maiorem penam continet, et tanto maiorem dolorem et
planctum et plura vae.

	|4-6.~  Modo in introytu stat iudex Inferni, qui habet
cognoscere de peccatis et culpis animarum, qualitatem et
quantitatem earumdem, [et] distribuere penas Inferni.  |Hic est
Mynos~: notandum hystorialiter, quomodo fuit quidam rex in insula
Cretensi vocatus Mynos, qui fuit iustus iudex, et primo dedit
leges Cretensibus, per quas leges Cretenses optime regebantur.
Mynos fingitur rex Inferni, sicut fuit iustus et cognitor
peccatorum in insula Crete, sive Candie.  Sed Mynos moraliter est
conscientia, que mictit omnes animas ad Infernum.  Conscientia
sola deputat se ad penam.  Si quis debet condempnari in mundo,
hoc debet fieri a iusto iudice, nec est iustior iudex quam
propria conscientia, quia melius cognoscit peccatum.  Mynos
interpretatur minans penas, vel minans nos, idest conducens, vel
minans nobis penam.  |Stat Mynos horribiliter regnans, examinat
culpas in introytu~: scilicet, Inferni, vel istius secundi
circuli.  Iste est actus boni iudicis examinare culpas.  Iudicat
et mandat secundum quod conveniebat.

	|7. Dico quod quando anima male nata~: idest illius
qui moritur sine contritione; ideo male nata est, scilicet ad
dampnationem.

	|8. Venit ante ipsum~: scilicet Mynoxem; tota
confitetur; et ille cognitor peccatorum, videt quis locus Inferni
est pro ipsa, idest debeatur sibi iuste.

	|11-12. Cingit se cum cauda toties, quot gradibus vult
quod anima scilicet immergatur~: hanc caudam non finxerunt neque
Homerus, neque Virgilius; sed auctor fingit et bene; quia cauda
est ultima pars et finis animalis; sic ista cauda denotat
sententiam definitivam, que dampnat animam.

	|13. Semper ante ipsum stant multe~: idest ante
Mynoxem; vadunt ad vicendam, idest una post aliam.

	|14-15. Et iuditium dicunt~: idest confitentur. 
|Audiunt~, idest sententiam et demum immerguntur.

	|16-18. O tu qui venis.  O tu che vieni~: modo
ostenditur quid dixit Mynos Danti; nam consuluit sibi, sicut
rectus et iustus iudex, dicens: O tu, qui venis ad dolorosum
hospitium, dixit Mynos michi, quando me vidit, dimictendo actum
tanti officii, scilicet examen animarum.

	|19-20. Inspice quomodo intras et de quo confidis; non
te decipiat amplus introytus~: idest cave et cogita si habes
bonum ducem et conductorem.  Virgilius non descripsit Infernum
nisi moraliter; sed Dantes tam moraliter quam esentialiter. 
Introytus est facilis, idest intrare viam vitiosam, sed recedere
difficillimum est.

	|21. Tunc dux meus~: idest ratio naturalis dixit ei,
scilicet Mynoi: Quare clamas?  Sic est voluntas ubi est potentia,
idest ad faciendum quidquid voluntas vult; nec plus petas.  Ratio
naturalis dicit: Concessum [est] isti per infusionem gratie, quod
habeat humilitatem ingenii et gratiam Dei.

	|22. Non impedias suum fatale ire~: idest, per
influentiam celi.  Iste passus sepe exponitur; fatale, idest Deo;
quod Deus vult, non est petenda causa, nec ratio.

	|25-27. Or s'incomenza.  Or, nunc, incipiunt dolentes
note~: ista est secunda pars huius capituli, etc.  Nunc ponitur
pena descripta peccatorum carnalium, quomodo transportantur a
ventis impetuosis, percutiunt se invicem, una [anima] in aliam. 
|Or, idest nunc~, incipiunt pene luxuriosorum.  Prima est
planctus.  Philocapti primo se reducunt ad planctum; nedum
mulieres, que sunt mollis nature, sed et etiam homines maximi,
sicut faciebat Achilles pro Polisena.  Videtur quod nullum vitium
ita dementet hominem, sicut vitium luxurie offuscat intellectum
et rationem directe.  Cor philocapti assimilatur mari procelloso,
quod est amarum; etiam concutitur a ventis.  |A me sentiri~: iam
veni ad locum, ubi multus planctus me percutit.

	|28-30. Ego veni in locum omnis lucis mutum~: idest
privatum: ibi sunt mugitus, sicut in mari tempestuoso, si
concutitur a contrariis ventis.

	|31-33. Bufera infernalis~: idest ventus impetuosus,
turbinosus, circumvolutus.  In lingua lombardica est ventus
spirans, descendentibus nubibus a celo, in quibus homo, in
alpibus, vel silvis, vel campania, extra habitationes hominum,
circumducitur et vexatur.  |Que nunquam quiescit, involvit
spiritus cum sua rapina, vertendo et percutiendo ipsos molestat~:
sic facit auctor.  Quando est in lecto, nunc volvitur philocaptus
ad unam partem, nunc ad aliam.  Aliquando etiam in lecto
percutiuntur et verberantur, aliquando interficiuntur, et amasie
iugulantur.

	|34-35. Quando perveniunt ante ruinam~: idest
periculum maris.  |Hic cum clamoribus, cum planctu et lamentis~:
compaxio quam habet amata amanti, venit ad malum finem.

	|36. Blasphemabant virtutem divinam~: hic ego
intellexi quod ad tale tormentum ducuntur peccatores carnales,
qui submictunt rationem voluntati, cuius oppositum deberet
evenire.

	|40-42. Et sicut stornelli~ (facit pulchram
comparationem) portant alas in tempore frigido, acies larga et
plena; sic ille flatus, idest ventus, illos spiritus malos. 
Notandum quod stornelli sunt nature calide, et sic sunt amantes:
stornelli sunt volatiles; raro quiescunt; sic faciunt amantes,
qui sepe vadunt nedum per vias, sed sepius per invia: stornelli
quasi semper sotiati sunt; sic amans semper vult habere sotiam.

	|43-45. Hinc, illuc, superius, inferius, conducit;
nulla spes unquam eos confortat~: nunc ad nuptias, nunc ad
ecclesias, non quod de requie possint habere aliquid.  Nec
possunt sperare, quod minuatur eis pena; nam semper stabunt in
tali tormento.  Si unus condempnaretur ad carcerem perpetuum, et
sic poneretur in carcere in compedibus, possetne isti minui pena,
si semper staret in carceribus usque ad mortem?  Dic quod sic,
non quoad tempus, sed ad quid.  Dicam: si iste sit in compedibus,
posset liberari a compedibus et ire liber per carceres, licet
nunquam exiret de carceribus; sed istis peccatoribus carnalibus,
hic in Inferno, nulla fiet eis diminutio pene.

	|46-51. Et sicus grues cantando suos versus.  I lor
lay~: talem vocem faciunt, faciendo de seipsis in aiere longam
lineam; sic vidi venire clamando umbras transportatas a dicta
briga, idest a dicto vento; propter quod dixi magistro: Que sunt
ille gentes, quas niger aier sic castigat, idest tormentat?

	|52-57. Prima harum.  La prima di coloro~: hec est
tertia pars huius capituli, in qua auctor notificat aliquos
spiritus antiquos a nominibus propriis.  |Prima harum, de quibus
nova tu vis scire~, dixit michi tunc, scilicet magister, hec est:
fuit imperatrix multorum ydiomatum; vitio luxurie sic fuit
dedicata, quod illicitum fecit licitum, ut fugeret infamiam, in
quam ceciderat; hec est Semiramys, de qua legitur, quod successit
Nino et fuit sua sponsa; tenuit terram, quam Soldanus corrigit. 
|Allotta~, idest tunc, vocabulum florentinum: |volta~, idest
dedita aperte: |libito~, idest illicitum: |corregge~, idest
regit.

	|58-60.~  Notandum quod Semiramys habuit multas virtutes,
multa etiam vitia: ipsa fuit uxor Nini, primi regis Assiriorum,
idest primi monarche.  Hic subiugavit sibi omnes partes
orientales.  Isti Nino, nepoti Nembrot, successit ista sua
quondam uxor Semiramys, et fuit potentior marito.  Ipsa primo
cinxit Babiloniam muris altis, grandificavit regnum suum,
intravit in Indiam, quam nemo alter intravit nisi Alexander. 
Vicit Ethiopiam.  Ista habebat filium simillimum sibi: hec fuit
valde luxuriosa (legitur de ipsa), in tantum quod videns filium
suum tam pulchrum, tam iucundum, voluit agere cum ipso; quod et
fecit; et tenebat ipsum veluti sponsum et maritum.  Quia de hoc
insurrexit infamia sibi magna, statuit per legem promulgatam,
quod omnis vidua regni sui, habens filium adultum, reciperet sub
pena mortis ipsum in maritum: sic factum est.  Ecce quod ista per
legem, quam fecit de filiis viduarum, quod prius erat illicitum
viduis, scilicet habere filios in maritos, postea propter leges
suas fuit licitum.  Hoc est quod dicit auctor, que libitum fecit
licitum in sua lege.  Fuit regina multorum ydiomatum, [quia] fuit
domina totius Asie, vel quia fuit regina Babilonie civitatis, in
qua fuit et est edificata turris Babel, in qua fuit facta
confusio linguarum, ut habetur Geneseos undecimo capitulo.  |De
qua legitur~: scilicet apud Iustinum, apud Trogum Pompeium, apud
Quintum Curtium.  |Tenne la terra~: tenuit, idest rexit, terram
quam Soldanus corrigit.  Licet ista Babilonia, que est in Egipto,
in qua nunc residet Soldanus, non esset adhuc edificata quando
hec Semiramys veniebat; tamen hec Babilonia postea fuit edificata
per Cambisem, alias Ninum binomium, regem Persarum in Egipto,
quem Egiptum rexit ipsa Semiramys.

	|61-63. L'altra @e colei.  Alia est que se interfecit
propter amorem, et rupit fidem cineri Sichei.  Postmodum est
Cleopatra luxuriosa~: illa que se interfecit propter amorem, quam
non nominat hic auctor, est Dido Cartaginensis.  Notandum quod
auctor sequitur Virgilium, in dictis suis, in quarto Eneydos et
etiam in primo.  Virgilius autem vult quod Dido fuerit philocapta
de Enea, sicut tangitur in quarto Eneydos, et quod semetipsam
interfecerit propter recessum Enee, et quod ipsa non servaverit
fidem cineri promissam Sichei.  Sed hoc est falsum.  Nam Eneas
venit in Ytaliam plusquam per trecentos annos antequam Dido
nasceretur in hoc mundo.  Sed quia sic finxit Virgilius, Dantes
eum sequitur.  Dido fuit filia Beli, regis Tyri et Sidonis in
provintia Fenicis in Palestina; maritata fuit per patrem suum
Belum Sicheo, regi Berithi, quem suus cognatus Pigmalion,
germanus Didonis, in venando propter avaritiam interfecit. 
Quapropter, combusto corpore ipsius Sichei, ut mos erat
Palestinis, ipsa Dido collegit cineres corporis sui mariti
Sichei, et promisit sibi fidem nunquam maritari nec iungi alteri
viro; et interdum fugit de Palestina cum multo thesauro et venit
in Libiam et edificavit Cartaginem; et quia Iarbas Getulus
volebat eam vi ducere in uxorem, ipsa impotentior eo, se
interfecit ob castitatem.  Placuit tamen Virgilio talem facere
fictione:; et Dantes ipsum sequutus est in hoc loco.  Cleopatra
fuit soror Ptholomei, regis Egipti, et fuit etiam regina in
Egipto.  Hec, sua sagacitate, ut habetur in nono libro Lucani,
scivit sibi allicere Cesarem, et in tantum seduxit Cesarem, ut
sibi permicteret reducere imperium romanum in Egiptum.  Postmodum
fuit uxor Antonii: fugiente Antonio a facie Octaviani, credidit
ipsum allicere, sicut fecerat Cesarem et Antonium.  Octavianus
autem despexit eam.  Quod ipsa videns, recepit duos colubros et
posuit eos sibi ad mammillas, et sic mortua est.  Hec fuit multum
luxuriosa; nunquam tamen se supposuit nisi regibus.

	|64-69. Helenam vidi, per quam tantum malum evenit, et
vidi magnum Achillem, qui pro amore in fine preliatus est: vidi
Paridem, Tristanum; et plusquam mille umbras ostendit michi et
digito nominavit, quos amor a vita nostra removit~: ista Helena
fuit rapta a Paride de insula Cirigo, que erat uxor Agamennonis,
etc.  Propter cuius raptum Greci obsederunt Troyam per decem
annos; tandem destruxerunt.  Ideo dicit auctor: Propter quam
tantum malum, etc.  Achilles fuit fortissimus Grecorum; fuit de
civitate Theti in Aprutio; qui interfecit Hectorem; quem
Achillem, philocaptum de Polisena filia Priami, interfecit Paris
in templo; propter amorem Polisene interfectus fuit.  Paris fuit
filius Priami; fuit mirabilis in amore mulierum.  Et sic
Virgilius ostendit hic auctori plusquam mille umbras, que propter
amorem recesserunt a corporibus suis.

	|70-72. E poi che ebbi il mio doctore udito.  Et
postquam audivi doctorem meum~: hec est quarta pars huius
capituli, in qua, postquam Virgilius ostenderat auctori spiritus
antiquos philocaptorum, hic vult ostendere sibi duos spiritus
solempnes novos, in vitio luxurie involutos, qui videbantur ad
ventum levissimi.  Postquam audivi meum doctorem nominare, idest
nomine notificare dominas antiquas et milites, pietas, idest
compaxio, me vinxit et quasi fui territus; pietas, idest
compaxio, quia compaxus fuit illis.  Quia auctor in simili et in
eodem amore fuit valde intricatus, quasi dicens: Etiam ego fui
ultra modum philocaptus, tam de Bice, sive Beatrice, quam de
Pargolecta.  Primo erat hic deditus speculationi de istis
peccatoribus, demum recordabatur suorum excessuum.

	|73-75. Io comenzai.  Ego incepi: O poeta, libenter
loquerer illis duobus, qui simul vadunt, et videntur esse tam
leves vento~: amor dicitur levis, quia leviter quis capitur
amore: semel visa una muliere, propter unum aspectum quis
capitur.  Dicitur etiam amor nudus, et sic depingitur, quia sepe
amoris effectus commictitur inter nudos, vel quia non potest nisi
difficulter occultari.  Pingitur alatus, ad denotandum quod nulla
est levior paxio quam sit amor, et que citius capiat cor hominis.
Pingitur ut puer, quia amor semper est lascivus et convenit etati
iuvenili.  Pingitur cecus, quia quid deceat, non videt nec
percipit ullus amans; ideo dicit Petrarcha in libro De Vita
solitaria: Si directum ab indirecto discernere posset amor, eum
cecum cur finxisset antiquitas?  Pingitur pharetratus, ad
denotandum stimulos et puncturas amaras, quas ipse amor porrigit,
que penetrant usque ad cor.

	|76-78. Et ipse~: supple magister, dixit michi:
Videbis quando erunt plus propinqui, et tunc supplica illis per
illum amorem, qui eos portavit hic, et ipsi venient.  Sic
coniuravit Dantes hic istos, sicut de more fit ab aliquibus
dicentibus alicui: Facias hoc servitium amore talis amasie tue.

	|79-81. Quam cito ventus ad nos ipsos reducit, movi
vocem: O anime vexate, venite ad loquendum nobis, si vobis non
denegatur.  Affannate~: paxionate, idest amore affectate: |Si non
denegatur vobis~: quia eos spiritus tam impetuose circumduci
videbat; ideo ignorabat si possent venire, sicut petebat: idest,
si amor non nimis te portat, audi modicum.

	|82-84. Qualiter columbe a desiderio vocate, cum alis
elevatis et firmis, ad dulce nidum veniunt per aierem a voluntate
portate~: hic auctor facit comparationem satis pulchram, ut
patebit.

	|85-87. Taliter exiverunt de acie, in qua est Dido,
veniendo versus nos per aierem malignum: tam validus fuit
affectuosus clamor.  |Ubi est Dido~: idest de acie philocaptorum. 
Assimilat istos spiritus venientes columbis; et merito, quia
columbe sunt domestice; sic sunt philocapti.  Columbe sunt aves
dedicate Veneri, Dee amoris, Dee luxurie.  Venus est tertius
planeta influens amorem, ut patebit in Paradiso octavo capitulo. 
Columbe sunt animalia blanda, tractabilia; sic sunt amantes. 
|Malignum~: idest obscurum.  |Grido forte~: idest de tanta
efficacia fuit coniuratio mea.

	|88-90. O animal gratiosum~: quia fecit spiritus
benignos amorososque, et etiam quia compatitur sibi.  |Qui
visitando vadis per aierem perditum~: idest qui vadis addiscendo
per penas aliorum abstinere te a talibus vitiis.  |Perditum~,
idest nigrum, obscurum, tenebrosum.  |Nos tinximus mundum
sanguine~: idest sparsimus sanguinem nostrum.

	|91-93. Si essemus amici regis universi~, idest Dei,
nos rogaremus ipsum pro tua pace, ex quo tu compateris nostro
malo perverso; idest, si esset acceptus spiritus Deo, nos duo
rogaremus Deum pro te, ex quo tu compateris nostro malo perverso.
Hoc malum fuit perversum; quia erant duo cognati, fuit incestum.
Hic notandum, quod isti duo spiritus fuerunt spiritus duorum
cognatorum.  Dominus Malatesta, antiquus senex, qui fuit avus
domini Galeocti, patris istorum meorum dominorum de Arimino,
scilicet Karoli et germanorum, quia Malatesta fuit proavus
Karoli, habuit tres filios masculos: quorum primus fuit dominus
Pandulfus, qui fuit avus Karoli et suorum germanorum, etc.;
secundus [fuit] Ianscianchatus; tertius fuit Paulus.  In Ravenna
erat unus dominus, qui vocatus fuit dominus Guido de Polenta.
Polenta est unum casciunculum prope Ravennam, unde domini de
Ravenna habuerunt originem.  Hic dominus Guido habuit filios et
filias, et inter alios habuit unam filiam pulchram, nomine
Franciscam.  Ianscianchatus de Arimino, cepit in uxorem hanc
Franciscam de Ravenna.  Iste Ianscianchatus erat mirabiliter
claudus; aliter, erat magnanimus et cordatus et strenuus. 
Paulus, germanus suus, erat miles, sed magis bonus miles Veneris
quam Martis.  Erat pulcher in persona.  Paulus diligebat cognatam
suam nimis, et e converso.  Dum semel essent in camera sic soli,
legebant librum Tabule Rotunde, et legendo punctum illum, quomodo
Lancelloctus fuit philocaptus de Genevra, et quomodo opere
Galeocti, qui erat princeps de Lontana, ducta fuit ista Genevra
ad dictum Lancelloctum, et ipse verecumdabatur tangere ipsam
Genevram.  Tunc Galeoctus interposuit se, et fecit tussim, et
taliter fecit quod Lancelloctus osculatus fuit ipsam Genevram
sine verecundia.  Hoc lecto, Paulus Franciscam intuitus fuit, et
in tali intuito palluerunt ambo, et rubuerunt; tandem habuerunt
rem simul.  Unus ex familia Ianscianchati hoc vidit et revelavit
domino suo, qui posuit se in studiis, et breviter ambos unum
super alium amplexatos interfecit.  Tunc ad textum procedatur
sic.

	|94-96. Dic quod audire et loqui nobis placet; nos
audiemus et loquemur vobis, donec ventus, sicut facit, nunc
tacet~: idest quiescit; quia primo erat valde impetuosus,
oportuit auctorem fingere quod ventus cessaret, ut posset loqui
cum istis.

	|97-99. Sedet terra, ubi nata fui, super marinam~:
idest super mare; idest Ravenna situata fuit super mare
Adriaticum, prope illum locum, ubi Padus descendit, ut habeat
pacem cum sequacibus suis.  Sciendum quod unus fluvius est in
Ytalia in partibus Lombardie, qui vocatur Padus litteraliter,
vulgariter Po, qui est maximus fluvius mundi post Danubium.  Ymo
Virgilius dicit de illo: Fluviorum rex Eridanus camposque per
omnes.  Vocabatur antiquitus Eridanus.  Iste fluvius descendit in
mare, sive in sinum Adriaticum bene per sex partes, sive per sex
horas, et una pars distat ab alia bene per viginti milliaria, vel
decem octo.  Una pars istarum septem vocatur Promarium
litteraliter, vulgariter Promaro.  Istud Promarium est prope
Ravennam.  Iste Padus, magnus fluvius, recipit in se omnes
fluvios, qui sunt a Faventia eundo Bononiam, eundo Mediolanum,
veniendo Pergamum, Brissiam, Mantuam; ita quod omnes fluvii de
Romandiola, incipiendo a Faventia, et omnes fluvii de Lombardia,
intrant in Padum, et perdunt nomina, sicut Oium, Adda; sic
Ticinum, Renus de Bononia, Parma, etc.; quia dum isti fluvii
intrant in Padum, perdunt nomina; nam Adda, postquam intrat
Padum, non plus vocatur Adda: ita [est de] Ticino, qui est
fluvius Papie; quando intrat Padum, non plus Ticinum vocatur, sed
Padus: ita est de omnibus aliis fluviis intrantibus Padum.  Et
quia perdunt nomina sua, alia flumina, intrantia in ipsum, odiunt
ipsum Padum et alia flumina, que perdiderant nomina sua intrando
in ipsum.  Vel potest dici, quod, quando Padus intrat mare, facit
pacem cum sequacibus suis, quia si non intraret mare, ipse cum
suis sequacibus, faceret magnam guerram in terris Lombardie,
maxime in Ferraria et Mantua, quia destrueret villas et sata
ipsarum propter multitudinem aquarum; sed Padus, intrando mare
cum omnibus suis sequacibus, facit pacem cum illis terris, quarum
villis et satis noceret.  Utraque expositio bona est.  Quia ista
Francisca fuit de Ravenna, prope quam descendit Padus in mare,
ideo dicit: Terra ubi nata fui.

	|100. Amor, qui cordi nobili, etc.~: nunc assignat
causam, que conduxit hos duos spiritus huc ad hanc penam.  Sed
notandum hic, quod dicit auctor Franciscam sic dixisse: scilicet
amor est talis condicionis, quod subito inducit amatum ad
reamandum amantem, ponendo ipsum semper reciprocum, ita quod
subito amatus amat amantem: et sic isto modo sequeretur quod in
potestate unius esset amari ab alio; quia quam cito amaret, tam
cito amaretur.  Dicendum quod, licet Aristotiles dicat amorem fore
reciprocum, et ita dicunt quasi omnes, tamen non sequitur hoc
semper evenire, quod amata persona subito reamet amantem; sed
maxime de amore illicito hoc non semper evenit; quia si semper
eveniret, tunc esset in potestate istius vel illius hominis,
inducere istam vel aliam mulierem ad adulterium et fornicationem;
licet hoc accidat sepe.  Sed potest dici, et bene, quod bonum est
obiectum voluntatis, quia voluntas nihil vult nisi bonum vel
apparens bonum, ut vult Aristotiles primo Ethicorum; tamen sicut
bonum est triplex, ita amor est triplex.  Est enim bonum
honestum, bonum utile, et bonum delectabile: honestum et
virtuosum idem sunt.  Dici igitur potest ad presens, quod amor,
fundatus in bono honesto, idest virtuoso, est omnino et semper
reciprocus; quia subito amatus, sciens se amari, quia non amatur
nisi propter honestum, subito reamat.  De bono utili, idest de
amore fundato super bono utili, non oportet quod semper amatus
reamet.  Idem dicendum est de amore fundato super delectabili;
nam videmus quod sepe multe mulieres amate sunt a multis, quos
ipse nunquam amaverunt.  Hec tamen Francisca vult se excusare
propter naturam amoris: Quia iste, qui mecum est ita adstrictus,
me amavit, ideo oportuit me ipsum reamare.  Ideo dicit: Amor, qui
cordi nobili statim assentit, cepit istum, scilicet Paulum, qui
mecum stat ita adstrictus, amplexans me.

	|101-102. De pulchra mea persona, que a me fuit
ablata, et modus adhuc me offendit~: quia fui interfecta stupro. 
|De pulchra persona~: magna differentia est inter pulchram
personam et castam personam; magna differentia est inter
pudicitiam et pulchritudinem.  Sepe pulchritudo est vana;
pudicitia nunquam.

	|103-105. Amor, qui nullo amato parcit~: quasi vellet
dicere: Iste me amabat; ideo necesse fuit quod ego amarem ipsum. 
Est excusatio meretricum dicentium: Non potui aliter facere; non
eram saxea, non de diamante; ideo oportuit me sibi consentire. 
|Me cepit de isto ad amandum tam fortiter, quod sicut vides,
adhuc non me relinquit~: amor conduxit nos ad unam mortem, idest
ad moriendum simul, quia fuimus sic amplexati interfecti.

	|107-108. Cayna expectat.  Attende~: illum, qui de
vita nos estinxit, idest interfecit: quia sicut Cayn interfecit
fratrem suum, ita iste Paulus fuit interfectus a fratre suo
Ianscianchato.  |Hec verba ab ipsis fuerunt nobis porrecta.~  Vel
aliter et melius: |Cayna attende~: idest expectat.  Cayna est
unus quatuor circulorum puthei abyssi.  Ibi sunt quatuor circuli,
scilicet Cayna, Ptholomea, Anthenora et Giudecca.  Cayna circulus
tormentat illos, qui interfecerunt fratres suos propter invidiam,
sicut fecit Cayn, filius Ade, qui interfecit fratrem suum Abel
propter invidiam.

	|109-111. Postquam intellexi illas animas offensas~:
inclinavi caput, et in tantum tenui ipsum inclinatum, quousque
magister: Quid cogitas?

	|112-114. Quando respondi, cepi~, idest dicere: |O
lasso, quot dulcia cogitamina, quot desideria conduxerunt istos
ad desperatum passum~: Dantes fuit eis compaxus in tantum quod
tenebat caput inclinatum, et quia ipse Dantes cogitabat de
seipso, quia fuit valde intricatus in hoc amore.  |O lasso!~
idest, heu michi, qui tantum tempus expendidi in consimili amore.

	|115-117. Demum me volvi ad ipsos et loquutus sum,
incipiens: Francisca, tua martyria ad lacrymandum faciunt me
tristem et pium~: captat benevolentiam ab ipsis.  |Tristem et
pium~: idest non possum me continere a lacrymis ex compaxione.

	|118-120. Ma dimmi.  Sed dic michi~: ista est quarta
pars, etc., in qua petit de una dubitatione, dicens: Cum vos
essetis cognati et poteratis conversari ad invicem sine
suspicione, sicut potest fieri inter cognatos, quomodo
perpendisti quod iste amaret illicite te?  Et e converso, quomodo
novit ipse quod tu amares eum?  |Sed dic michi: In tempore
dulcium suspiriorum~, et quando amor erat occultus, et ille non
audebat dicere cor suum, ipse quomodo cognovit quod tu sic amares
illicite?

	|121-123. Et illa michi: Nullus est maior dolor, quam
recordari temporis felicis in miseria; et hoc bene novit doctor
tuus~: idest dicens: Non posses querere dare michi [penam] que
esset michi atrocior, considerato statu de quo sum; tamen ex quo
tibi hoc gratum est scire, dicam, quamvis cum lacrymis.  Et hoc
exordium fuit pulcherrimum, extractum a Virgilio in sexto
Eneydos, quando Eneas noluit loqui Didoni in Inferno.  |Et hoc
scit doctor tuus~: quia Virgilius loquutus fuit de consimili re
in sexto, etc.

	|124-128. Sed si cognoscere primam radicem nostri
amoris, habes tantum affectum, dicam sicut ille qui, plorando,
dicit.  Nos legebamus una die ad delectationem~, idest ad
solatium, |de Lancellocto, quomodo amor ipsum strinxit~: dicit
quod lectura librorum delectabilium habet incitare ad amorem.

	|129. Soli eramus absque ulla suspicione.  Soli~:
habilitas facit homines fures et latrones, et feminas meretrices.

	|130-131. Pluribus vicibus nobis oculos suspinxit illa
lectura~: idest fecit nos elevare oculos de libro, et respicere
unus alium.  |Et decoloravit visum~: idest pallidos nos efficiens
per verecundiam, quia verecundia facit pallidos homines.

	|132-133. Sed solus unus punctus nos vicit, quando
legimus desideratum risum~: scilicet illam Genevram ridentem,
quia Genevra risit quando Lancelloctus osculatus fuit eam
ordinatione Galeocti.

	|134-135. Esse osculatam a tanto amante, hic qui a me
nunquam fuit divisus~: etiam nunc in morte.

	|136. Os meum osculatus fuit totus tremens~: pro
verecundia.

	|137. Galeoctus fuit liber et qui eum scripsit~:
mediator huius amoris, non fuit inter nos nisi ille liber, quem
legebamus: quia si liber non fuisset factus, non legissemus eum;
et si non legissemus, non venissemus ad hoc.  Galeoctus; idest
iste liber inter nos.

	|139-142. Dum unus spiritus~, scilicet Francisce, hec
dixit, alter plorabat, scilicet Paulus.  |Ita quod de pietate~:
idest de compaxione ego defeci ac si morirer, et cecidi sicut
mortuum corpus cadit.  Notandum est hic, quod realiter hoc evenit
Danti semel.  Dantes, captus amore Beatricis, sive Bicis, amasie
sue, ut dictum fuit in uno preambulorum, ivit ad unum locum, ubi
erat curia, idest ubi multi erant congregati, tam viri quam
mulieres.  In illa curia erat Beatrix, sive Bice, amasia sua;
volebat eam videre.  Dum iret super scalas, a casu obviavit in
scalis ipsi Beatrici, quam videndo, maxima punctura amoris
percussus fuit.  Unde paxus fuit taliter sincopim, quod cecidit
in terram quasi mortuus, et fuit portatus ad lectum et positus
super ipsum; et antequam rediret ad se et revivisceret, idest
resentiret se, oportuit ipsum aspergi aqua rosacea, etc.  Et hoc
fuit verum.

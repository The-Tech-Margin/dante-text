	|SUMMARIUM.~  In decimonono capitulo, quod incipit: ^O
Simon Mage~, auctor describit penam symoniacorum, qui, propter
aurum et argentum, clenodia et encenia, vendunt et emunt res
sacres et divinas.  Et in ista secunda Malibolgia, sive valle
secunda, per latera et per fundum sunt puthei bene profundi,
pleni igne, et in ore cuiuslibet puthei stant symoniaci.  Sed in 
uno ore unius puthei stabat Nicolaus papa de Ursinis, qui stabat
plantatus: caput et dorsum usque ad umbelicum stabat intus in
putheo; crura et tybie et nates erant extra os puthei.  Et flamma 
ardens discurrebat per plantas pedum: sic sepe flamma transcurrit
per res unctas et pinguedine plenas.  Et tam velociter movebat
pedes et crura, et excuciebat, quod ipse fregisset omnes
ligaturas, cum quibus fuissent ipsi pedes ligati.  Et iste
Nicolaus papa, hic dampnatus et cruciatus, expectabat Bonifacium
octavum, etc.  Isti duo ex fama fuerunt magni symoniaci summi
pontifices.

	|Proemio.~  ^O Simon Mago.  O Symon Mage~: istud est
decimumnonum capitulum huius Inferni, in quo auctor, postquam in
capitulo precedenti tractavit de duabus speciebus fraudis, sive
de lenocinio et adulatione, que puniuntur in duabus bolgis; et
ista duo tractavit in uno solo capitulo, scilicet precedenti;
modo in isto tractat de tertia bolgia, et de tertia specie
fraudis, scilicet de symonia; symonia, que punitur in hac tertia
bolgia.  Et dividitur hoc capitulum in quatuor partes.  In quarum
prima describitur in generali pena symoniacorum.

In secunda, que incipit ibi:

     Chi @e colui;
     Quis est ille,

introducit auctor in speciali penam unius summi pontificis.

In tertia, que incipit ibi:

     Se de saper chi sia;
     Si scire quis sim,

predictus pontifex nominat aliquos alios symoniacos.

In quarta parte, que incipit ibi:

     Io non so;
     Ego nescio,

auctor reprehendit predictum spiritum et sequaces.

	|1-3.~  Redeundo ad primam partem, auctor primo exclamat
contra symoniacos cum ira et indignatione, dicens: O Symon Mage,
o miseri sequaces, quia res Dei, sive divinas, que sunt
bonitatis, scilicet sacre, |sponse~, et vos rapaces, idest ad
rapiendum intenti, propter aurum et argentum adulteratis, iam
oportet quod propter vos pulsem tubam, quia in tertia bolgia
statis.

	|4-5.  Adulteratis~, idest facitis adulteras, quia datis
adulteris, idest malis et indignis; et non secundum Deum, non
propter honorem Dei, aut bonum Ecclesie sancte sed propter aurum
et argentum: ideo sonabo tubam, idest emictam vocem meam, et
dicam vobis, vel scribam de vobis, in libro, qui, sicut tuba,
manifestabit mala opera vestra.  Notandum est hic, quod, sicut
mulier maritata, habens virum, si se dat aliis viris et cum eis
coit, adulterium commictit; sic res divine, sicut sunt
episcopatus, beneficia ecclesiastica, que sunt res divine et
sacre, et sunt et debent esse sponse bonorum virorum, qui dat eas
viris indignis, malis, est causa adulterii, et fac[it] illas
adulteras: quod sepe fit, quando pro pecunia dantur beneficia, et
quando venduntur res sacre, que nullo pretio possunt vendi, neque
emi.  Nota quod symonia dicitur a Symone, sicut zeizia dicitur a
Zeisi, ut habetur in Actibus Apostolorum.  Symon fuit Iudeus, de
quo est hic sermo, qui fuit valens homo in scientia, incantator
demonum, magus maximus, magnus astrologus.  Fuit Rome tempore
Neronis imperatoris, et magne fame.  Hic audiens sanctissimos
apostolos, Petrum et Paulum, facientes miracula et suscitare
mortuos, quod iste non sciebat facere, nec poterat; accepta magna
quantitate pecunie, ivit ad Apostolos, promictens eis dictam
quantitatem pecunie, si ipsi darent sibi virtutem faciendi illa
miracula et suscitandi mortuos.  Qui Sanctus Petrus apostolus
dixit: Pecunia tua sit tecum in perditionem.  Quare iste Symon
idignatus, discessit ab Apostolis, factus inimicus eorum, et
totius secte christianorum.  Tandem, postea, mortuus fuit, cadens
de aiere, sicut legitur in legenda ipsorum Apostolorum.  Ab isto
Symone ortum est hoc nomen symonia, quia ipse volebat emere
gratiam Spiritus Sancti cum pecunia sua; et sic quilibet qui emit
res sacras, dicitur symoniacus.  Ziezia dicitur a Ziezi, sicut
habetur in quarto libro Regum.  Naaman Sirus, idest de Asiria,
leprosus, fuit mundatus ab Heliseo propheta; cui prophete erat
unus servus, qui vocabatur Zeizi.  Propter beneficium mundationis
a lepra, Naaman voluit donare multa mutatoria vestimentorum
Heliseo prophete: propheta nihil recipere voluit.  Recedente
Naaman propheta, secrete Zeizi currit post Naaman, et dixit ei:
Dominus meus propheta dicit, quod tu des aliqua de bonis tuis,
quia vult providere aliquibus pauperibus, etc.  Ille subito dedit
sibi quantum iste Ziezi voluit.  Hiis assumptis, Zeizi abscondit
ea dum rediret ad prophetam.  {Naaman} propheta dixit ei; Zeizi, ubi
recondidisti res illas, quas recipere non debuisti?  Admodo lepra
Naaman sit super te.  Et factus est leprosus, quia Zeizi voluit
vendere gratiam Dei.  Omnes modo, qui vendunt res sacras, debent
vocari zeizici, quia commictunt zeiziam.  Verum est, tamen, quod
temporibus istis homines utuntur uno pallio; et tam vendens quam
emens res sacras, dicuntur symoniaci: quibus plena est Ecclesia
Dei.

	|7-12.  Iam eramus ad sequentem tumbam~, idest ad tertiam
vallem (vocat hic vallem, tumbam), ascendentes de scopulo in illa
parte, que recte super medium fossi, idest fossati, |piumbat~,
idest perpendiculariter trahit.  Volens iam describere auctor
penam symoniacorum, dirigit sermonem ad Deum, qui punit iuste
peccatores, dicens: O summa Sapientia, quanta est ars, idest
iustitia, sive ordo iustitie tue, quam demonstras in celo, in
terra, et in malo mundo, idest in Inferno, ubi cuilibet datur
pena sua secundum crimina sua!  Et quantum iustitie tua virtus
impetit!  Vult dicere auctor, quod tanta est ars Dei, quod tam in
celo, quam in terra et in Inferno et in omnibus locis omnia bene
disponit.

	|13-15.~  Iam auctor describit penam symoniacorum. 
Ymaginemur quod in fundo istius tertie vallis sint foramina,
sicut sunt puthei rotundi (ita sunt multa foramina rotunda
equalia in quantitate): modo in foraminibus illis sunt homines
plantati, ita quod caput est intus in foramine, et quasi medietas
corporis; sed crura sunt de foris: et omnia illa foramina sunt
plena flammis accensivis, que cruciant istos plantatos hic.  Et
omnes hic plantati fuerunt symoniaci: plante pedum istorum semper
ardent: continuo flamma discurrit per ipsas plantas.  Isti, sic
cruciati, propter ardorem agitant crura, et propter dolorem. 
Nota quod isti, qui sunt hic plantati, quia fuerunt homines
ecclesiastici, quorum cor debuisset semper esse elevatum ad Deum,
et oppositum evenit, quia semper cor talium fuit [ad] aurum et
argentum, et non ad res divinas: ideo habent caput subtus
immersum, et pedes versus celum; quia noluerunt speculari, nec
contemplari Deum, sed solum ad terrena cogitaverunt; quasi
dicerent in totum unusquisque: Sperno celestia, et terrena volo
possidere, et beatitudinem pono et credo esse in auro [et]
argento.  |Ego vidi per costas~, idest per latera et per fundum,
plenam petram lividam de foraminibus unius latitudinis omnia, et
quodlibet erat rotundum.

	|16-21.~  Facit comparationem talem.  In Florentia, in
ecclesia Sancti Ioannis Baptiste est locus baptismi, idest fons
ad baptizandum.  In illo fonte sunt per antiquum aliqua foramina,
que sunt sicut putheoli, idest puthei parvuli, de marmore, in
quibus baptizantur pueri; et quia in tota quadragesima non
baptizatur aliquis in Florentia, sed omnes expectant diem Sabati
sanctum, in illo die omnes qui nascebantur in quadragesima,
baptiza[ba]ntur.  Sunt multi et multi; nec alibi baptizatur in
Florentia, nisi in hoc loco: ideo sepe est compressio in
baptizando.  Oportet aliquando quod sacerdotes intrent intus in
illum locum propter tumultum.  Semel in uno Sabato Sancto erat
tanta multitudo puerorum, qui portabantur, quod propter unum
furiosum, qui indecenter comprimebat alios, unus puer erat ibi in
aqua, qui suffucabatur, nisi quia Dantes, qui erat ibi, accepit
unum maleum, et fregit lapidem, et sic liberavit puerum a
suffucatione.  Modo aliqui improperabant Danti, quod male
fecerat, quia res sacras non debebat tangere.  Ipse excusavit se,
quod hoc non fecerat pro malo, sed solum ad liberandum puerum. 
Modo dicit textus de foraminibus illis.  Non videbantur michi
minus ampla, nec maiora, quam illa, que sunt in meo pulchro
Sancto Ioanne, facta pro loco baptizatorum; unum quorum, scilicet
foraminum, adhuc non sunt multi anni, rupi ego, propter unum qui
intus suffucabatur: et istud sit sigillum quod omnes homines
|sgannet~, idest de inganno trahat, idest declaret.  Istud dictum
potest sic intelligi: quia impugnabat[ur] quod fregeram cum maleo
illum lapidem, et dicebatur quod non debebam facere, quia ad me
non pertinebat, cum sim laycus, hoc quod dixi declaret omnes,
quod ego non feci pro malo, ymo pie egi, laborando ad salvandum
puerum illum, qui suffucabatur.  Potest etiam aliter dici: Quia
Florentie scitur publice, quod ego fregi illum lapidem; ideo si
aliquis vellet gloriari falso, dicendo quod hunc librum, quem
facio, et hoc opus, quod ego composui, fecerit ipse, sciant
omnes, et non ignorent, quod ego fregi lapidem illum, composui
istud opus.

	|22-27.  Extra os~, idest foramen, |cuilibet supererant
unius pedes et crura usque ad grossum~, idest usque ad nates, |et
totum reliquum intus stabat.~  Crura erant omnibus hiis accensa
ambo: quare tam fortiter movebantur in iunctura, idest
agitabantur, quod fregissent |ritortas~, idest ligamina, et
|strambas~, idest ligamina facta de iuncis.

	|28-30.~  Modo vult auctor facere comparationem flammarum
istarum, discurrentium per crura et plantas pedum istorum,
dicens: Qualiter solet flammiggiare rerum unctarum, idest
discursus flammarum super res unctas, movere se, idest ire, per
extremam bucciam, idest super finem; taliter erat ibi a calcaneis
usque ad punctas, idest ad digitos pedum.  Consideretur quod
flamma sequitur nutrimentum: modo pinguedo est nutrimentum
flammarum: tunc si tota planta est uncta, flamma discurrit per
totum, ubi est nutrimentum.  Idem dicendum est super crura. 
Moraliter, ista arsura est amor insatiabilis concupiscentie
symoniacorum.  Plante denotant affectiones concupiscentiarum.

	|31-36.  Quis est ille~: ista est secunda pars huius
capituli, in qua auctor tractat de papa Nicolao de Ursinis.  Nota
quod antequam esset papa, erat cardinalis optimi nominis et
reputatus bone vite: sed postquam fuit papa, cum esset de alta
domo, ymaginatus fuit ponere suos consanguineos et consortes in
culmine summo boni status; et statim fecit octo cardinales de
suis consortibus, et omnes ditavit.  Totam Romandiolam dedit suo
nepoti Bertoldo, et fecit eum comitem Romandiole; et iste, primus
comes Romandiole fuit.  Fecit iste papa concedi sibi Bononiam per
Albertum, qui erat electus in imperatorem; non erat coronatus. 
Misit unum consortem suum, cardinalem, scilicet dominum Latinum,
sic vocatum, et fecit ipsum dominum Bononie.  Iste fuit primus
notorius symoniacus, de quo habeatur et legatur, qui cepit dare
beneficia propter aurum et argentum et magna pretia.  De hoc
dicit textus: Quis est ille, magister, qui se sic cruciat,
|guizzando~, agitando pedes, plusquam alii sui consortes, idest
summi pontifices, dixi ego, et quem plus rossa, idest rubea,
flamma succiat, idest suggit, cremat?  Tunc Virgilius non dixit:
Ille est talis, vel talis.  Sed dixit: Si tu vis quod ego te
portem deorsum per illam ripam, que plus iacet, idest pendet, ab
ipso scies de se et suis |tortis~, idest de suis malis operibus
tortuosis, idest non recte perpetratis.  Ista fictio fuit hic
necessaria, scilicet quod portaretur a Virgilio, quia stando
tantum a longe ubi erat, supra pontem, non potuisset audire illum
nec intelligere, nec ab ipso intelligi.

	|37-39.  Et ego: Tantum michi pulchrum est~: idest,
tantum volo, quantum tibi placet.  Tu es dominus; tu scis quod
ego non discedo a velle tuo, et scis id quod tacetur.  Scilicet:
licet non dicam tibi, tu scis quod ego volo, et quod michi bonum
est.

	|40-48.~  Tunc venimus in arginem, sive aggerem, quartum,
idest in ripam quartam, scilicet que dividit tertiam vallem a
quarta: volvimus nos ad manum sinistram inferius, in fundum
|forachiatum~, idest multis foraminibus transforatum, et artum;
et bonus magister adhuc me ab sua |anca~, idest tybia, non
deposuit, donec me conduxit ad |ructum~, idest ad foramen,
illius, qui sic plangebat cum |zancha~, idest plantis.  Ubi autem
alii plangunt cum manibus, idest percutiendo manus, isti cum
pedibus se percutiunt et cruciant.  Sed notetur exordium quod
auctor facit, volens sibi complacere, dum dicit: Quiscumque tu
sis, qui sursum tenes inferius, idest partem superiorem, sicut
est caput, tenes subtus (partem nobiliorem submersam sub tenet),
et pedes, viliorem partem, tenes versus celum, o anima tristis,
sicut palum commissa, idest plantata, cepi ego dicere, si potes,
fac mottum, idest loquere; quia non videbatur verisimile quod
posset loqui sic stando cum capite subtus in foramine.

	|49-51.~  Nunc ponit auctor dispositionem, quomodo
morabatur et expectabat, comparative dicens: Ego stabam sicut
Frater, idest confessor, qui confitetur, idest qui audit
confessionem perfidi assassini (assassinus est ille, qui occidit
homines pro pecunia); qui, scilicet perfidus assassinus, postquam
est fictus, idest iam plantatus, revocat illum, idest
confessorem, ut mors cesset, idest tardetur.  Similitudo bona. 
Sicut iam quando caput assassini est in fovea immissum, confessor
stat ibi ad confortandum ipsum, et ille revocat confessorem,
volens adhuc aliquid dicere (forte fuerat oblitus aliquorum
peccatorum, quorum iam primo recordatur), et tunc oportet
confessorem stare inclinatum ad audiendum illum, cuius caput
immissum est iam in fovea; ita oportebat Dantem hic stare ad
audiendum illum, cui iam dixerat quod ipse loqueretur.

	|52-60.~  Et ille clamavit: Es ne iam istic tu, es iam tu
istic, Bonifati?  De pluribus annis mentita est michi scriptura. 
Iste papa Nicolaus de Ursinis, qui erat hic, credebat quod
Dantes, qui loquutus fuerat iam primo, esset papa Bonifatius; de
quo, dum papa ille Nicolaus viveret, vel per astrologiam, vel per
aliquam prophetiam audiverat, quod iste Bonifatius debebat esse
maximus symoniacus, et debebat vivere in papatu octo annis. 
Duabus vicibus dicit: Es tu hic? es tu hic? propter admirationem,
quia non erat completus numerus octo annorum papatus istius
Bonifatii.  Adhuc non rexerat nisi quinque annis et tribus
mensibus: adhuc restabant duo anni et novem menses, quia
moriebatur anno millesimo trecentesimo tertio.  Ideo sequitur in
textu: De pluribus annis, idest duobus et novem mensibus,
scriptura mentita est michi.  Hec verba Dantes non intelligebat,
ymo fuit totus stupefactus.  Et subiunxit papa Nicolaus: Es ne
iam tam cito de illo |avere~, idest de illis divitiis, saturatus,
propter quod, |avere~ scilicet, non timuisti recipere cum
deceptionibus pulchram dominam, idest Ecclesiam sanctam Dei, et
postmodum de ipsa facere stratium, idest male tractare ipsam?  Et
quia Dantes non intelligebat eum, dicit: Tunc talem me feci,
quales sunt illi, qui stant propter non intendere, sive
intelligere, id quod eis respondetur, quasi |scornati~, idest
territi, sive decepti, et respondere nesciunt.

	Dantes fingit hic, quod ille respondidit non tamquam
Danti, sed tamquam pape Bonifatio octavo, qui tunc vivebat, et
erat papa, sed magnus symoniacus.  De quo notandum est, quod
Bonifatius iste fuit papa manifestus symoniacus.  Notandum est
modo, quod hic, in isto capitulo, fit mentio de tribus summis
pontificibus, scilicet de papa Nicolao de Ursinis, de papa
Bonifatio octavo, de domo Caietano, de papa Clemente Vascone de
Vasconia.  De primo satis dictum est.  De secundo nota, quod ipse
fuit homo valde astutus; et sedente Celestino, sancto viro, qui
non poterat corrigere cardinales, nec reducere eos ad bene
faciendum, libenter renuntiasset: sicut et evenit tandem.  Nam
iste Bonifatius, dum esset cardinalis, habebat aliquos pueros,
optimos cantatores: cum voce puerili faciebat eos cantari
pulchras laudes, et sepe, audiente papa, dicebant pueri: Summe
pontifex, voluntas Iesu Christi est, quod tu renunties papatum,
et quod tu vaces orationibus.  Demum de nocte, cum arundinibus
penetrantibus ad cameram pape, faciebat sic consimilia verba; in
tantum quod papa Celestinus renuit papatum, ut dictum fuit in
tertio capitulo.  Facta renuntiatione, iste prequisivit voces a
cardinalibus, in tantum quod fuit electus papa: et promiserat
duobus cardinalibus de Columpna, scilicet domino Petro et domino
Iacobo, transferre papatum in domum illorum de Columpna; sed
nihil observavit de hiis, que promiserat illis de Columpna.  Unde
facti sunt inimici sui; quos ipse capello privavit, et fecit
quasi exterminari domum de Columpna, abstulit ab eis Penestrinum,
et multa alia.  Sed quia ipse Bonifatius vocavit Karolum de
Frantia, qui dicebatur Sineterra, quia nullam habebat terram,
promictens ei facere ipsum regem, et nunquam fecit; ideo rex
Philippus, germanus istius Karoli, rex Frantie, factus est
inimicus ipsius Bonifatii.  Quod audiens dominus Sciarra, nobilis
miles de Columpna, ivit ad regem Philippum, regem Frantie, et
dixit ei: Si vis me iuvare et michi auxiliari, nos deponemus
papam Bonifatium.  Rex Philippus acceptavit, dicens: Pete
quidquid vis.  Tunc ipse petiit pecunias et homines armorum.  Rex
Philippus omnia concessit.  Tunc papa Bonifatius stabat et
morabatur in Anania, civitate Campanie.  Iste dominus Sciarra
fecit tractatum cum aliquibus de Anania, et dato ordine, ivit ad
Ananiam et intravit civitatem.  Papa nihil timebat, quia habebat
quingentos homines armorum.  Dominus Sciarra de Columpna incepit
facere tumultum in civitate.  Tunc homines armorum pape fugerunt. 
Papa, videns se derelictum, intravit strictiorem et secretiorem
cameram, quam habebat, et preparavit se in pontificalibus cum
omnibus suis cubiculariis, et ibi expectavit.  Dominus Sciarra,
subintrans et perveniens ad papam, dicebat pape: Renuntia
papatum; renuntia omnino.  Et ille dicebat: Papa moriar, Papa
moriar.  Tunc dominus Sciarra duxit papam Romam, et tenebat eum
in una magna turri; et papa momordit manus suas: tandem, nolens
comedere, fame periit et mortuus est.  Iste dilexit tantum suos,
quod, ad ditandum eos, fecit symoniam et omnia inconvenientia,
propter ditare eos.  Tertius papa de quo hic fit mentio, fuit
papa Clemens Vasco, qui fuit sic electus.  Post mortem Bonifatii,
immediate fuit electus papa Benedictus de Ordine Predicatorum,
qui parum vixit.  Quo mortuo, cardinales fuerunt ad eligendum
successorem istius adeo discordes, quod steterunt in conclavi per
multos menses: nam inter eos erat secta Bonifatii, que
inimicabatur regi Frantie; et erat ibi secta illorum de Columpna,
et hii amicabantur regi Frantie.  Unus Cardinalis de Prato,
oppido pulchro, quod est solempne castrum prope Florentiam per
decem milliaria, erat valde prudens, et erat de Ordine
Predicatorum; iste, videns tantam discordiam in electione, volvit
se ad partem Bonifatii, dicens: Faciamus papam archiepiscopum
Burdigalensem, qui est inimicus regis Frantie; sicut de facto
erat.  Contenti quo facto, iste Cardinalis subito occultissime
misit, dicendo et indicando omnia hec regi Frantie, significando
sibi, quod ipse provideret ad facta sua.  Rex Frantie bene
intellexit: subito scripsit archiepiscopo Burdigalensi, quod ipse
veniret ad regem, quia etiam ipse rex versus ipsum archiepiscopum
accederet; quod et factum est.  Archiepiscopus Burdigalensis,
ignarus horum omnium, veniebat bene timide ad regem; sed etiam
ivit rex versus illum.  In una terra obviaverunt sibi invicem; et
post multa, rex Frantie dixit illi: Videte, domine archiepiscope:
constat michi quod vos fuistis inimicus meus; sed spero quod
eritis de cetero bonus amicus meus, quia faciam vobis unum
servitium, propter quod eritis michi amicus, et bene merito.  Ego
habeo modum et viam ad faciendum te papam; in mea potestate stat
et est quod tu sis papa: si tu vis, promicte michi facere aliqua;
ego faciam te papam.  Tunc ille archiepiscopus dixit: Domine rex,
talia nunquam merui; sed si hoc facere vultis, petite et fient
omnia ad petitionem vestram.  Tunc rex dixit: Volo reponas illos
duos cardinales de Columpna, quos privavit Bonifatius, ad
cappellum; volo quod dimictas michi decimas per decem annos; volo
quod transmutes tu papatum ad partes istas, et quod tu non stes
in Ytalia; et quod facias tu cremari et comburi ossa Bonifatii;
et quod tu absolvas me ab omni censura, et quod casses et
adnihiles omnes processus factos contra me; et quod tu dampnes
illum Bonifatium pro heretico.  Que omnia iste promisit facere,
et omnia postmodum observavit, preter cremationem ossium
Bonifatii et dampnationem in hereticum.  Tunc rex fecit cantari
missam, et fecit quod iste archiepiscopus omnia hec iuravit super
corpus Christi.  Tunc, quando fuit totum factum publicatum, iste
archiepiscopus, qui fuit Clemens, nunquam intravit Ytaliam; sed
subito misit pro cardinalibus et transtulit papatum ad partes
Frantie, et sic stetit usque ad Urbanum sextum.

	|61-66.  Tunc Virgilius dixit: Dicas sibi cito: Non sum
ille, non sum ille, quem credis.  Et ego respondidi sicut michi
fuit impositum.~  Quare spiritus totos pedes torsit, idest
distorsit; postea suspirando, et cum voce plantus, michi dixit:
Quid a me requiris?

	|67-69.~  Si ad discendum quis sim tantum affectas, quod
propter hoc tu ripam cucurreris, scias quod ego fui vestibus
magno manto~, idest fui papa: hec est tertia pars huius capituli. 
Mirabilis opinio est in Ytalia de isto manto; nam vetule et
rustici dicunt, quod est unus mantellus Sancti Petri.  Aliqui
dicunt quod est unus magnus mantellus, quem dedit Constantinus
Sancto Silvestro.  Aliqui dicunt, quod iste mantellus est electio
canonica; et forte quod isti appropinquant veritati.

	|70-78.~  Et vere fui filius Urse, tam cupidus propter
superhabere ursactos, idest ut abundarent ursacti, idest ut mei
attinentes et consortes essent divites, quod superius ^avere~,
idest divitias, et hic me |imborsat~, idest in hac bursia sum;
idest superius pecunias posui in bursia; et ita symonizando posui
animam meam hic in isto loco.  Sub capite meo sunt alii tracti,
qui precesserunt, symonizando, per fexuras petre |piacti~, idest
quilibet in suo fetamine piacti, idest quasi plantati.  Illuc
inferius ruinabo ego, quando veniet ille, quem te esse credidi,
tunc quando feci subitam |dimandam~; idest, quando te tam subito
interrogavi: Es ne tu iam hic, es tu ne iam hic, Bonifati? etc.

	|79-84.  Sed plus est temporis iam quod pedes cossi~,
idest decoxi, et quo steti sic subsuper, idest quo partem
superiorem, scilicet caput, tenui subtus, quam non stabit
plantatus, cum pedibus rubeis, idest ipse Bonifatius: quia papa
Nicolaus steterat iam hic tali modo bene viginti annis,
Bonifatius non stabit nisi duobus annis.  Vult hic fingere, et
fingit, quod unus papa symoniacus, qui ponitur sic in hoc loco,
tantum sic stat quousque moriatur alter papa symoniacus. 
Assignat causam, quare tam modicum stabit hic Bonifatius, dicens:
Quia post ipsum veniet de turpiori opere, idest maior symoniacus,
de partibus ponentis, idest occidentis, unus pastor sine lege,
talis, idest, quod oportet omnino ut ipsum Bonifatium, et me
Nicolaum, cooperiat: idest erit maior symoniacus quam aliquis
nostrum duorum.  Dicitur de occidente, quia iste Vasco fuit, et
Vasconia, respectu Ytalie, est pars occidentalis.  Sine lege,
quia oportebit ipsum facere, et sic faciet, quidquid placebit
regi Frantie.

	|85-87.~  Nota quod in secundo libro Machabeorum
scribitur, quomodo unus [fuit] qui vocatus fuit Iason, qui
cupiebat summum sacerdotium et optinuit isto modo.  Rex Antiocus
tunc dominabatur in Hierusalem.  Iste Iason ivit ad regem
Antiocum, portans ei magnam pecuniam, et impetravit a rege, quod
sic et taliter suas partes interponeret, quod iste esset summus
sacerdos; et sic fecit.  Antiocus taliter ordinavit, quod iste
Iason fuit factus summus sacerdos. |Novus Iason erit~: scilicet
iste papa Clemens.  De quo, Iason scilicet, legitur in Machabeis,
idest in libro Machabeorum.  Et quomodo illi, scilicet Iason[i],
fuit mollis, idest propitius, ymo adiutor et promotor, suus rex,
scilicet Antiocus, sic est illi pape Clementi qui Frantiam regit,
idest rex Frantie.

	|88-99.  Ego nescio~: hec est quarta pars huius capituli,
in qua auctor reprehendit dictum spiritum, scilicet papam
Nicolaum, dicens: Nescio ego si hic fui nimis mollis, idest
presumptuosus, quoniam ego respondidi ipsi omnino ad istud
metrum, idest hoc modo.  De[h], iam dic michi, quantum thesaurum
voluit noster Dominus Iesus Christus, primo a Sancto Petro,
antequam poneret claves in sua balia, idest in suo arbitrio? 
Certe, non petiit nisi: Veni post me.  Ita quod Christus nullum
danarium petiit a Petro, quando fecit eum papam, nisi: Sequere
vestigia mea; scilicet, imitare paupertatem, humilitatem.  Nec
Petrus, nec alii, petierunt a Mathia aurum nec argentum, quando
fuit sortitus, idest per sortes electus, ad locum, quem perdidit
anima rea, idest Iudas Scarioth, in cuius loco electus fuit
Sanctus Mathias, ut patet in Actibus Apostolorum.  Ideo stes
ibis, idest remane, quia tu es bene, idest iuste, punitus: et
custodi bene male ablatam |monetam~; idest, quam tulisti, sive
acquisivisti, per symoniam; que te esse fecit audacem contra
Karolum.  Quia propter divitias, quas dederat suo nepoti, fuit
ausus petere pro suo nepote filiam regis Karoli in uxorem; quia
Karolus noluit dare, dicens: Licet habeat papa infulam de auro,
non tamen est congruum, quod pro nepote suo habeat natam ex
sanguine regum Frantie.  Papa Nicolaus cepit facere guerram ipsi
Karolo; et nisi mors supervenisset ipsi pape, ipse privasset
regem suo regno.

	|100-114.  Et si non esset quia adhuc michi denegat
reverentia summarum clavarum, quas tu tenuisti in vita leta~,
idest mundiali, que leta est respectu vite quam habet iste in
Inferno.  Vult dicere, quod adhuc dixisset asperiora verba isti
pape Nicolao, nisi quod abstinuit propter reverentiam clavium,
etc.  Ego uterer verbis adhuc gravioribus: scilicet, quod vestra
avaritia mundum contristat, calcando, idest deprimendo, non
exaltando, bonos, et sublevando pravos, idest dando eis, pro
pecunia, beneficia.  De vobis pastoribus, scilicet Ecclesie,
|s'accorsit~, idest perpendit, Evangelista, scilicet Ioannes, in
libro Apocalypsis, quando illa, que sedet super aquas,
meretricari cum regibus fuit visa, idest ostensa.  Inter alia,
que fuerunt revelata Sancto Ioanni Evangeliste in libro
Apocalypsis, quod interpretatur revelatio Dei, fuit sibi ostensa
una mulier meretrix, sedens super aquas, et circa ipsam stabant
multi reges, quos ipsa osculabatur et adulterabatur.  Ista
mulier, potestas papalis, sive gubernatio pastorum Ecclesie,
sedet super aquas, idest super populos.  Aque multe, populi multi
sunt.  Adulteratur cum regibus, sicut sepe fecit cum rege Frantie
et multis aliis.  Ista habebat septem |testas~, idest capita,
idest septem dona Spiritus Sancti, vel septem virtutes, quatuor
cardinales et tres theologicas; decem cornua, idest decem
precepta Decalogi bene observata.  Illa, que cum septem testis,
idest capitibus, nata est, et a decem cornibus habuit argumentum,
quousque virtutes suo marito, idest pape, placuerunt.  Fecistis
vobis Deum de auro et argento: quid est inter vos et ydolatras?
idest que differentia est inter vos et ydolatras, nisi quod ipsi
unum, idest Deum, adorant, de auro, et vos, idest, sed vos
adoratis centum, idest quot florenos habetis, tot Deos honoratis? 
Nunc exclamat auctor contra illum, qui fuit causa divitiarum
Ecclesie, scilicet Constantinum, dicens:

	|115-120.~  Ay, Constantine, quanti mali tu fuisti mater,
non tua conversio, quia per ipsam tu fuisti sanatus in anima et
in corpore, sed ille dotes, quas a te accepit primus dives Pater. 
Dum ego cantabam tales notas, vel ira, vel conscientia, que
mordisset eum, fortiter |spingabat~, agitabat, cum ambabus
|piotis~, idest plantis.

	|121-132.~  Ego bene credo, quod meo duci placueram: cum
tam contento labio semper |atesit~, idest auscultavit, idest
delectabiliter audivit, sonum verborum verorum, expressorum,
idest que ego expressi; quia, quicumque me audivisset,
cognovisset quod ego dixi verum et bene.  Ideo cum ambobus
brachiis me cepit; et postquam me habuit totum ad pectus suum,
|remontavit~, idest reascendit, per viam, per quam descenderat. 
Nec fessus fuit habendo me strictum ad se; sic me portavit ad
summum culmen arcus, qui a quarta, scilicet valle, ad quintum,
scilicet ad circulum, arginem, sive aggerem, est tractum, idest
passus.  Nam per ascensum, sicut primitus per descensum,
Virgilius portavit Dantem: quia illa civitas erat nimis
difficilis pro homine vivo, idest habente corpus; quod non sic
fuisset, nec erat, pro uno spiritu.  Hic in isto loco suaviter
onus deposuit, idest me; suaviter per scopulum arctum et
difficilem, et altum, qui esset capris, que leviter saltant,
durus varcus, idest passus, vel transitus.

	|133.~  Inde unus alter vallonus fuit michi discoopertus,
idest alium vallonem vidi inde.

	|SUMMARIUM.~  In sexto capitulo, quod incipit: ^Ad
regressum mentis~, vel rediens ad mentem, etc., auctor,
descendens in tertium circulum Anteinferni, ponit penam
gulosorum, quam sic describit: Ibi est continua pluvia, tam aque,
quam nivis et grandinis; que pluvia, descendens in terram,
generat maximos fetores.  Ibi est Cerberus, fera crudelis cum
tribus gutturibus, cum barba uncta et ventre largo, qui cum
manibus ungulatis, idest habentibus ungulas magnas et acutas,
rapit spiritus gulosos, dilacerat et dividit.  Isti spiritus
gulosi ululant ut canes, volventes se sepe, qui stant distenti in
terra, ab uno latere in aliud.  Hec pena bene convenit gulosis. 
Quoniam, viventes, semper quesierunt gratos odores, hic habent
fetores intollerabiles; suaves sapores, hic habent amarissimos;
suavia vina et varios potus, hic aquam putridam habent, mixtam
grandini et terre fetenti.  Hic invenit auctor quemdam
Florentinum gulosum, nomine Ciaccum, valde dolentum, lacrymantem
et plorantem; quem auctor interrogavit de divisione civitatis
Florentine et de multis spiritibus qui erant in Inferno, scilicet
de Farinata, de Henrico, de Musca, de Iacobo Rusticutii; et hic,
in hoc capitulo, in fine, Virgilius instruit auctorem, quomodo,
post resurrectionem generalem, ista tormenta erunt maiora quam
nunc sint, ex eo quod tunc cruciabuntur anime cum corporibus, ubi
nunc solum anime cruciantur.

	|Proemio.~  ^Al tornare della mente.  Ad regressum
mentis~: capitulum sextum Inferni, in quo tractatur de gula,
idest de peccato gule et de gulosis.  Quod dividitur in quatuor
partes.  Quarum in prima describitur, in generali, pena
gulosorum, et tormentorum generaliter ipsorum.

In secunda que incipit ibi:

     Noi passavam;
     Nos transiebamus,

fit expressa mentio unius spiritus moderni.
In tertia que incipit ibi:

     Ma dimme, se tu sai;
     Sed dic michi, si tu scis,

movet ipse Dantes aliquas questiones predicto spiritui.  

In quarta que incipit ibi:

     El duca disse;
     Et dux dixit: Plus non excitatur,

tangitur aliquid de vita futura et de resurrectione.

	|1-2.~  Redeundo ad primam partem, notandum est primitus,
quod auctor continuat finem capituli precedentis cum principio
istius, sic:

     Al tornare de la mente;
     Ad reditum mentis, que clausa fuit,

idest, postquam recuperavi mentem, idest, postquam reasumpsi
speculationem mentalem.  |Que erat clausa~: idest, conturbata
propter compaxionem habitam de illis duobus cognatis.

	|3.  Quod de tristitia totum me confusit~: idest, obscuravit,
conturbavit.

	|4.  Nova tormenta et novos tormentatos~: idest, extranea
et diversa a primis, idest superioribus.  Quia superiores erant
in continuo motu transportati a vento: isti hic sunt prostrati in
terra, nec moventur; ideo pena est dissonans et diversa. 
|Tormentatos~: idest cruciatos.

	|5-6.  Video in circum, sicut me moveo:~ idest, quando me
moveo.  |Et sicut me volvo, et sicut respicio~: idest, quando
respicio.  Idest, erat tanta multitudo hic, quod de omni parte,
sursum, deorsum, a dextris, a sinistris, ante, retro, etc.,
ubique erant multi.

	|7-9.  Ego veni~ (alias ^sum~) |ad tertium circulum
pluvie eterne, maledicte, frigide et gravis, et regola et
qualitas nunquam innovatur~: hic describitur generaliter pena
gulosorum; et vere moralis est ista pena.  Fingit auctor quod
omnes isti gulosi iacent per terram, sive in terra, in ceno
turpi, et super eos continue cadit pluvia magna, que macerat eos;
idest, propter superfluitatem ciborum et potuum, cadunt in magnas
et varias paxiones et morbos.

	|10-12.  Ibi est grando grossa, acqua tincta~: idest
obscura nix per aierem tenebrosum spargitur: fetet terra, hec
recipiens.  |Pluvia eterna~: quia gulosus continue stat in
exercitio ad habendum bene laute ad comedendum et bibendum. 
|Gravis~: quia tantum comedunt gulosi, quod digerere non possunt;
ideo generantur cartalli et alii morbi frigidissimi.  |Regula~:
idest nunquam se corrigunt gulosi.  Regula non innovatur nisi per
mortem.  |Grando~: specificat penam.  |Grossa~: idest fistule,
podagra, apostemata, glandule.  |Aqua tincta~: idest humores
turbidi.  |Nix~: idest humores frigidi.  |Per aierem spargitur~:
idest per sanguinem turbidum glutonis et gulosi.  Sanguis humanus
causatur ab aiere, ut volunt phisici et medici.  |Terra~: idest
corpus eternum gulosi olet, fetet: Sepulchrum patens est guttur
eorum (PSALM. XIII).  Dicit Ieronimus, licet sit aliquantulum
dictum inhonestum, quod quanto sunt delicatiora cibaria, tanto
sunt fastidiosiora stercora.

	|13-18.  Cerberus, fera crudelis et diversa, cum tribus
gutturibus canino modo latrat super gentem, que hic [est]
submersa~: hic est minister iustitie, hic est tormentator
gulosorum.  Cerberus fingitur quod sit canis Inferni, sicut dicit
Ovidius primo Metamorphoseos; qui habet tria guttura, idest tres
gulas, tria capita et tres latratus.  Iste canis figurat proprie
vitium gule, quod habent tres condiciones hominum: nam aliqui
excedunt in quantitate comedendo ultra debitum; aliqui excedunt
in qualitate, sed non in quantitate, scilicet illi, qui volunt
modicum, sed delecta cibaria; aliqui excedunt in utroque,
qualitate et quantitate; et isti sunt peximi.  |Cerberus~: idest
devorator ciborum: |fera~, idest, facit homines feras et bestias:
|crudelis~: quia gulosus semetipsum interimit, semper manicantem:
|diversa~: ab aliis: |oculos rubeos~: idest habet: |barbam
unctam, ventrem largum et manus ungulatas: graffiat spiritus~:
idest lacerat, et gurgitat, incidit per quadrum.  Ecce quomodo
iste canis totum gulosum figurat.  Habet oculos rubeos; ita sunt
oculi ebriosorum: ventrem largum; nunquam implentur, quorum Deus
venter est: nec unum cibarium, nec duo fercula, nec decem, nec
viginti sufficiunt guloso.  Manus habet ungulatas, idest cum
unguibus, paratas semper ad rapiendum, sicut falco, propter
deglutire, non propter conservare.  |Graffiat~, idest lacerat
cibaria, ingurgitat, deglutit; totum patrimonium suum consumit. 
|Squatrat~, idest panem frangit in quadrum; nonnisi quatuor bolos
facit de pane uno.

	|19-21.  Ullulare facit eos pluvia sicut canes.  De uno
latere alteri faciunt schermum~: idest, substentaculum.  |Vertunt
sepe se miseri profani~: vertunt se per lectum gulosi, non
potentes, propter nimiam repletionem, quiescere.  |Profani~:
idest non sacri, idest non boni: scilicet sunt procul a fano,
idest a licito; quia non reputantur boni, nec authentici, nec
honorabiles.

	|22-24.  Quando vidit nos magnus vermis, ora aperuit et
ostendit nobis dentes: non habebat membrum solidum et firmum~:
modo ostendit auctor quid fecit canis, videns eos, scilicet
Dantem et magistrum suum.  Ebriosi nullum membrum habent solidum. 
Dicit Hugo de Sancto Victore de gulosis: Vidi multos, qui parant
se ad mensam, in tantum sollicite, quod sudant et deponunt
caputia et mantellos: deinde faciunt vallum circa parosidem, nec
dimictunt portam apertam, ne quis ingrediatur.  Beatus vero
Bernardus dicit: Etiam monaci gulosi, videntes lucium ad coquinam
portari, illuc currunt, interrogantes si debeat assari vel
lissari, idest in aqua decoqui; sed non interrogant si venit ex
fenore, an non.

	|25-27.  El Duca~: et dux meus extendit suas palmas,
cepit terram cum ambabus manibus, et proiecit intus in bramosis,
idest avidis, sive insatiabilibus, ca[n]nis, idest gutturibus. 
Hic ostenditur quomodo Virgilius, idest homo rationabiliter
vivens et sobrius, quando tentatur de peccato gule, vincit
peccatum, iacendo per gulam, terram, idest res temperatas, rudes
et vulgares, cibos viles et vina non nimis delectabilia et aquam
sepe; saltem cum aqua temperat vinum.  Certe, Dantes non fuit
nutricatus in hoc vitio.  Notandum quod raro fuit aliquando homo
sapiens, valens in scientia vel in armis, cui non displiceret hoc
vitium.  Sic dicit dominus Franciscus Petrarcha: Etiam Cesar
sobrius.  De quo Cato, suus inimicus, dixit: Solus Cesar sobrius
accessit ad Rempublicam pervertendam.  Quasi dicens, omnes alii
fuerunt devoratores; solus Cesar fuit sobrius.  Annibal etiam
fuit valde sobrius.

	|28-33.  Qualiter canis, qui latrando evanescit;
quietatur postquam cibum~, alias morsum, |sumit, et solum ad
devorandum attendit et pugnat; tales devenerunt ille facies
sordide demonis Cerberi~: idest in auribus molestat animas, que
vellent esse surde.  Modo dicit quod istud vitium fuit quietatum
in se auctore, qui non fuit sequutus tale vitium.  |Lorde~: idest
turpes, sordide.  |Demonis~: quia multos ducit ad Infernum istud
vitium, quod est officium demonis.  |Sordide~: sepe etenim
infirmus gulosus non dolet de semetipso; idest, canis nunquam
vellet sotium in corrodendo ossa; sic gulosus.  Canis aliquando
dimictit carnes propter umbram carnium, credens quod illa umbra
sit malus frustum carnium: sic faciunt gulosi: audientes quod in
uno loco fit convivium, vel nuptie, currunt illuc, relinquentes
illud quod habebant paratum, et sepe reperiunt se deceptos, non
habentes aliquid nec ibi, nec illic.

	|34.  Noi passavam.  Nos transiebamus super umbras~: ista
est secunda pars huius capituli, in qua fit mentio de uno spiritu
moderno.  Nos transiebamus supra umbras, quas domat et cruciat
magna pluvia, et tenebamus planctas super ipsarum vanitatem, que
videtur persona.

	|35.  Planctas tenebamus~: comprimit ad terram affectiones
gule.  Ita faciunt homines temperati.

	|36.  Videtur persona~: idest anima, sive umbra, apparet
persona, licet non sit.  Et iacebant per terram omnes preter
unam, que se levavit cito ad sedendum, quando vidit nos
transeuntes ante ipsam.  De ista sola tunc ymaginabatur.  Hec
captat benevolentiam a Dante, dicens: O tu, qui per hunc Infernum
es astractus (sic michi dixit) recognosce me, si scis.  Quasi
diceret: Vix poteris me recognoscere.

	|42.  Tu fuisti, primitus quam ego essem, assumptus~:
idest tu eras natus antequam ego morirer; ideo deberes me
cognoscere; sed bene credo quod hoc sit tibi difficile.  Vult
dicere auctor, quod hoc vitium gule ita transformat homines et
transfigurat, [quod] in brevi tempore dextruit personam.  Sic est
pro certo: devoratores, in brevi tempore, et ebriosi consumunt et
dextruunt personam; ita in brevi tempore non cognoscuntur propter
difformitatem membrorum, quam causat nimia potatio.  Oculi
efficiuntur rubei; caro fit quasi marcida; sanguis fit quasi
niger: nam sunt quidam, qui in pueritia sunt adeo pulchri, ut
videantur angeli; tamen postea dediti peccato gule, ita
deformantur, ut non cognoscantur a sibi notis.  Sic accidebat de
Claudio, qui fuit tam pulcher iuvenis; tamen propter vitium gule
adeo deformatus fuit, quod omnes sui refutabant eum et vocabant
eum Claudium thibernarium.

	|43-45.  Et ego illi~: supple, dixi: angustia, quam
habes, forsan trahit te extra mentem meam, ita quod michi apparet
quod nunquam te viderim.  Iste spiritus fuit anima unius
Florentini, et fuit homo sollatiosus, qui visitabat libenter
convivia, et habe[ba]t bona consilia, quia erat bene sapiens homo
et boni valoris, si non fuisset in eo istud vitium gule: iste,
sicut et omnes gulosi, vivebat ut comederet, non comedebat ut
viveret.  Sic communiter faciunt ioculatores et istriones.  Tamen
Dantes ponit eum hic, et loquitur cum eo, quia noverat eum et
mores suos in vita sua.  Nota quod secundum dominum Franciscum
Petrarcham, in libro De vita solitaria, Florentini inter alios
ytalicos sunt communiter bene sobrii.  Regula ista deficit in
aliquibus.

	|46-48.  Sed dic michi: Quis tu es in tam doloroso loco
expositus et in tali pena~? qua si aliqua alia sit maior, nulla
tam displicibilis existit, nec fastidiosior: sepe enim ebriosi
stercoriant et mingunt super femoralibus et in pannis suis, sicut
infantes.

	|49-51.  Et ille michi~: supple, dixit: Civitas tua, que
plena est invidia, in tantum quod iam scinditur saccus, et
dispargitur.  Pulchra similitudo: nam, sicut quando scinditur
saccus, disparguntur ea que erant in sacco; sic in Florentia
propter invidiam multi fuerunt expulsi et etiam interfecti. 
Secum me tenuit in vita serena.

	|52-54.  Vos, cives, vocastis me Ciaccum: propter
dampnosam culpam gule, sicut tu vides, ad pluviam affligor.~ 
Quasi dicat: Pena nostra est publica et fastidiosa, ita quod
celari non potest.

	|55-57.  Et ego anima tristis non sum sola hic; sed omnes
iste in simili pena stant propter similem culpam: nec amplius
loquutus fuit~: hic fecit miseram excusationem, allegando multos
alios peccasse in vitio suo.  Aliqui miseri, quando
reprehenduntur de aliquo vitio, excusant se sic: Quare corrigis
me, quia et multi hoc faciunt?

	|58-59.  Ego respondidi: Ciacche, tua pena me gravat in
tantum, quod me invitat ad lacrymandum.~  

	|60.  Ma dimme, se tu sai.  Sed dic michi, si tu scis~:
hec est tertia pars huius capituli, in qua auctor interrogat hunc
spiritum de tribus questionibus.  Hic spiritus scivit multa, et
fuit domesticus auctori.

	|61-63.  Sed dic michi, si tu scis, ad quid devenient
cives civitatis partite?~ (idest divise) |si aliquis est in ea
iustus; et indica michi causam, quare tanta discordia aggressa
est eam~, scilicet civitatem.  Ad quid deveniet? prima questio:
si aliquis est iustus? secunda questio: quare tanta discordia?
tertia questio.

	|64-69.  Et ille michi~, subaudi, dixit: |Post longam
certacionem venient ad sanguinem~: idest spargendum.  |Et pars
silvestris expellet aliam cum multa offensione: Postmodum in
brevi oportet quod ista~, scilicet que primo vicit, |cadat infra
tres soles~, idest tres annos.  |Et quod alia~; scilicet pars,
que victa fuit primo, |super ascendat~, idest vincat.  |Cum
fortitudine talis~: idest adiutorio: |qui nunc piagiat~: idest ad
ripam venit.  Modus loquendi Florentinorum est, quando volunt
dicere: Talis iam primo venit, dicunt ^piagia~; idest ad plagiam,
idest ad ripam, nunc attingit: idest primo venit.  Hic sunt
notanda aliqua.  Primo, quod filius Dantis, volens hic glossare
patrem, dicit multa minus bene dicta et minus vera.  Primo dicit,
quod hec partialitas et divisio, de qua textus loquitur,
intelligitur de parte guelfa et gebellina: quod falsum est.  Nam,
primo, per multa tempora ante, gebellini fuerant expulsi de
Florentia.  Et dicit quod hec pars infra tres soles, idest annos,
redibit; et hoc est etiam falsum, quia pars gebellina nunquam
rediit in Florentiam.  Dicit etiam filius Dantis, super illam
questionem: si aliquis est iustus; quod Dantes loquebatur de Iure
civili, idest si iura civilia observabantur in Florentia, vel
canonica.  Nec bene dicit, quia Dantes loquebatur hic de se ipso
et de Guidone de Cavalcantibus; nam ipsi duo erant boni, iusti et
valentes.  Dantes erat maximus poeta et Guido erat optimus
philosophus; ideo auctor loquitur ita obscure, nolens nimis clare
loqui de se ipso, sicut facit Lucas Evangelista, capitulo ultimo,
ubi scribit: Duo ex discipulis ibant ipsa die in Castellum, quod
vocatur Emmaus.  Quia ipse Lucas fuit unus illorum duorum, tacuit
nomen suum; sed nomen sotii expressit, scilicet Cleophas, etc.

	Pro vera intelligentia textus et veritatis, notandum hic
quod in millesimo trecentesimo, in civitate Pistorii nata fuit
una divisio, sive partialitas, in domo illorum de Cancellariis,
inter duos cusinos, idest inter duos, qui erant filii duorum
germanorum carnalium; et tota civitas Pistoriensis fuit in se
divisa propter istos duos, adeo quod civitas Pistorii erat in
pexima disposicione.  Florentini, credentes pacificare civitatem
Pistorii et destruere talem partialitatem, preceperunt, ut
principaliores et capita istarum partium venirent Florentiam et
habitarent ibi: quod factum est.  Aliqui illorum habitabant ultra
Arnum, aliqui citra Arnum.  Unus fluvius, qui vocatur Arnus,
vadit [et] fluit per medium civitatis Florentie (est pulcher
fluvius et bene habundans aquis), et sic civitas Florentie
dividitur a fluvio isto, scilicet Arno.  Illi, qui stabant ultra
Arnum, sciverunt tam bene loqui, quod etiam cives Florentie, qui
habitabant ultra Arnum, cum eis facti sunt partiales partis
eorum: et eodem modo fecerunt illi qui stabant ex alia parte;
taliter fecerunt, quod etiam cives Florentini, inter quos
morabantur, facti sunt partiales sui; ita quod sicut ille due
partes, ortum habentes a Pistorio, dicebantur una persona alba et
altera nigra, sic et in Florentia vocate sunt; et ecce quod
Florentia divisa est per partes, albam et nigram.  Verum est quod
mutata fuerunt nomina; scilicet, pars alba vocata fuit selvagia,
idest silvestris, quia eius dominus.  Verius de Circulis, fuit
caput partis albe, de qua parte fuit Dantes.  Et illi de domo
Circulorum venerunt primitus de villa, et ortum habuerunt a
villa, antequam fierent cives Florentine civitatis quasi de silva
orti; ideo pars alba dicta est selvagia, idest silvestris.  Alia
remansit in suo nomine, scilicet dicta est pars nigra, cuius
caput fuit dominus Cursius de Donatis.  Pars alba maior erat et
popolosior, et magis videbatur tendere ad bonum commune.  Nigra
vero erat nobilior, sed magis tyrampnica.  Ecce quod Florentia
modo est divisa in duas partes, scilicet albam et nigram.  Hoc
sciverunt facere diabolus et illi de Pistorio, qui conducti
fuerant Florentiam, ut illa partialitas, principiata in Pistorio,
extingueretur; quod non evenit; ymo fuit adeo accensa quod etiam
Florentia fuit sic divisa inter duas partes.  Alba, cuius caput
dominus Verius, sive dominus Veri de Circulis, pugnavit et
superavit et devixit partem nigram; et ideo dominus Cursius de
Donatis fuit expulsus de Florentia.  Hic, scilicet dominus
Cursius de Donatis, expulsus de Florentia, habuit recursum ad
papam Bonifacium VIII, tunc sedentem in Sede Apostolica, rogans
ipsum papam ut remediaret ad hoc.  Bonifacius, volens pacificare
Florentiam, misit pro domino Verio de Circulis, et suasit sibi ut
pacificarentur sic et taliter, quod dominus Cursius posset redire
Florentiam; qui dominus Verius nullatenus voluit assentire, nec
complacere pape.  Et sic res stetit per aliquot dies.  Tandem,
una dierum, ivit dominus Verius ad papam, et dixit ei: Cur
tenetis me hic in curia? Dominus papa, turbatus cum ipso, quia
noluerat sibi complacere, dixit: Quis diabolus te tenet? Tu non
vis adimplere voluntatem meam: vadas in nomine diaboli tui.  Quod
audiens dominus Verius, recessit a papa et rediit Florentiam.  Et
tunc papa, indignatus, misit in Frantiam pro Karolo Senzaterra,
idest Sineterra: sic vocabatur, quia nullam terram habebat, idest
nullum dominium, quia nulli terre dominabatur.  Hic vocatus a
papa, venit ad ipsum summum pontificem; qui papa misit eum
Florentiam, causa pacificandi civitatem Florentie.  Hic Karolus
Sineterra venit Florentiam pro pacificanda civitate, et fuit
intromissus in civitatem et receptus honorifice a domino Verio
prescripto et a sua parte alba infra tres dies.  Iste Karolus
misit pro domino Cursio de Donatis, capite partis nigre, et
introduxit eum intra Florentiam; qui dominus Curtius, caput
partis nigre, consentiente domino Karolo Sineterra, subpressa
parte alba, habuit quasi dominium in manibus suis; et iste
dominus Curtius, caput partis nigre, fecit sicut Cesar fecerat
Rome.  Nam, sicut Cesar reformavit omnia officia et officiales
Rome secundum suum beneplacitum; ita dominus Curtius, totam
civitatem Florentie, mutando omnia officia et officiales
civitatis Florentie, et erat quasi dominus civitatis.  Ille
dominus Veri, sive Verius de Circulis, caput partis albe, aufugit
quasi cum tota parte alba, et inter alios aufugit Dantes, quia
erat de parte sua, nec unquam postmodum rediit Dantes Florentiam. 
Iste Karolus Sineterra, receptus in Florentiam a domino Verio,
perdidit ipsum dominum Verium et totam partem suam albam.  Ecce
quomodo clare apparet, salva semper reverentia, quod filius
Dantis, exponens hic patrem, asserens ipsum predixisse hic de
parte guelfa et gebellina, non bene dixit; quia pars gebellina
diu ante fuerat expulsa, nec unquam rediit.  Sed loquitur de
parte alba, etc.: nam tam pars alba quam nigra erant de parte
guelfa, sine fallo.  Facit igitur Dantes tres questiones isti
Ciacco: prima est: Ad quid devenient cives civitatis divise,
idest quis erit finis talis divisionis?  secunda est: Si aliquis
est iustus in civitate Florentie?  tertia: Que est causa tante
discordie?  Dicit igitur sic: Sed dic michi, si tu scis, ad quid
devenient cives civitatis divise; si aliquis est iustus; idest in
ea; et dic michi causam, quare in tantam discordiam devenerunt
cives.  Respondens, Ciaccus dixit: |Ed egli a me.  Et ipse
michi~: subaudi, dixit.  |Post multam questionem venient ad
sanguinem~: idest spargendum.  |Et pars silvestris~: idest alba,
expellet aliam, scilicet nigram, cum multa offensione.  Demum, in
brevi, oportet quod hec, scilicet pars alba, cadat, idest
vincatur infra tres solos, idest infra tres annos; et quod alia,
scilicet pars nigra, surmontet, idest super ascendat, scilicet
vincat.  |Cum fortitudine talis, qui nunc piagiat~: idest venit
ad ripam, solum; idest qui nondum venit, nec cognoscitur.

	|70-71.  Alte tenebit longo tempore frontem, premendo
aliam sub gravibus ponderibus~: idest exilii.

	|72.  Sicut de hoc ego ploro et habeo in despectum~: sive
reputem me aggravatum.

	|73.  I[u]sti sunt duo~: scilicet tu Dantes et Guido de
Cavalcantibus.  |Sed non audiuntur tales ibi~: idest vox eorum
non habet locum in Florentia.

	|74-75.~  Ecce respondeo ad secundam questionem. 
|Superbia, invidia et avaritia sun tres faville~: idest faces que
corda accendebant.

	|76.  Hic~: idest, in fine dictorum verborum ponit finem
lacrymabili sono.

	|77-78.  Et ego adhuc~: supple, dixi sibi: |Volo quod tu
me doceas, et quod de ampliori loquutione facias michi donum~:
idest, quod ulterius mecum loquaris.

	|79-81.  Farinata et Thygnao, qui fuerunt digni sic~:
idest, multum.  Iacobus Rusticutius, Henricus et Musca, et alii,
qui ad bene operandum ingenia posuerunt, dic michi ubi sunt; et
fac ut cognoscam eos, quoniam magnum desiderium habeo sciendi si
in celo habent gloriam, aut penis infernalibus cruciantur. 
|Farinata~: nomen proprium hominis, qui fuit de Ubertis, idest de
domo Ubertorum.  |Thygnao~: fuit de domo illorum de Aldimariis,
et fuit adversarius Dantis.  Musca fuit de Albertis.  Iacobus
Rusticutius, nomen proprium, fuit de Porcellinis.  Omnes isti
fuerunt adversarii Dantis; sed quia fuerunt viri illustres,
nominat eos hic: fuerunt tamen in hoc vitio gule plurimum
involuti.

	|85-87.~  Respondens Ciaccus Danti, dicit.  |E quello. 
Et ille~: supple, dixit michi.  |Hii~: scilicet, de quibus
interrogas, sunt inter animas nigriores, idest in inferioribus
partibus Inferni et maioribus penis.  Diverse culpe et gravia
peccata eos gravant in fundo.  Si tantum descenderis, ibi poteris
eos videre.

	|88-90.  Sed quando tu eris in dulci mundo, rogo te,
revoca me ad mentem aliorum~: idest, dic nova de me.  |Plus non
tibi loquor, nec respondebo tibi.~

	|91-93.  Oculos rectos retorsit in obliquum~: cum
quibuslibet cecidit, par aliis cecis, respiciens me, et ad terram
cecidit, capite inclinato.

	|94-96.  Tunc dixit dux~: hec est quarta pars huius
capituli, in qua tractatur quasi aliquid de resurrectione
mortuorum, etc.  Tunc dixit dux: Hic non plus surget usque ad
sonum angelice tube, idest, usque ad diem iuditii, quando auditur
vox angeli, et tuba, etc.  |Quando inimicam conspiciet
potestatem~: idest, Christum, qui in die iuditii erit inimicus
dampnatorum.

	|97-99.  Tunc quilibet revidebit propriam tumbam~: idest,
sepulturam, et reassumet propriam carnem, et audiet quod in
eternum rebumbat, idest resonat.  Subaudi, audiet sententiam
difinitivam, quia in eternum stabit illa sententim, quia erit
sententia rigidissime iustitie.

	|100-102.  Sic transivimus fetidam mixturam umbrarum et
pluvie, lento gressu, aliquantulum loquendo de vita futura~:
scilicet, quod omnes tam dampnati et proscripti, quam salvati et
predestinati, resurgent incorrupti.  In qua etate? scilicet
triginta trium annorum.  Salvati, pulchri, in etate Christi; et
si aliquis fuit in persona turpis in hoc mundo, de numero
salvandorum, omnes erunt pulchri, sine aliqua deformitate.  Secus
erit in dampnatis.

	|103-105.~  Tunc dixi magistro: Dic michi: Post magnam
sententiam, ista tormenta augentur, vel imminuuntur, vel erunt
talia qualia sunt nunc ad presens?

	|106-111.~  Tunc ipse, supple, magister, michi: Revertere
ad tuam scientiam, declarantem quod quanto res perfectiores sunt,
tanto amplius bonum sentiunt atque malum.  Anime nunc in Inferno
sunt separate a corpore et sunt sine carne: quando isti
resurgent, tunc anime erunt coniuncte corporibus, et tunc isti
erunt perfectiores quantum ad esse esentiale, quia perfectior est
compositio ex anima et corpore, quam anima solum, vel corpus
solum; et ideo post resurrectionem quia isti erunt animalia
perfectiora et habebunt complexiones suas, tunc dampnati habebunt
et sentient maiorem penam, et salvati maius gaudium.  |Esto quod
hec gens maledicta in veram perfectionem nunquam veniat~: idest
ad perfectionem salutis et ad gloriam; |tamen plus ultra, idest
iuditium, quam citra et ante iuditium, persistere expectat~;
idest, longius erit tempus post iuditium, quia eternum a parte
post, quam ante, quia usque ad iuditium est tempus finitum, licet
nobis ignotum.

	|112-113.  Nos erravimus in circum illam stratam,
loquendo adhuc plura quam hic dicam~: scilicet, dampnati, qui
fuerunt deformes in corpore, ceci, claudi, gibbosi, surdi,
leprosi, si resurgent eodem modo, aut sine illis deformitatibus.

	|114-115.~  Et pervenimus ad punctum, ubi descenditur de
gradu ad alium gradum; et ibi invenimus Plutonem, maximum
inimicum.

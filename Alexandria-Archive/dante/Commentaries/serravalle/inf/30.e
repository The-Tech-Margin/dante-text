	|SUMMARIUM.~  In tricesimo capitulo, quod incipit: ^In
tempore quo Iuno~, auctor prosequitur materiam fraudis, qua
falsificantur persone proprie, monetarum cunia, et proprie
voluntates, sive intenciones.  Nota quod iste sunt quatuor
species fraudis, que punitur in ista decima Malibolgia.  Prima
species est alchimia: ista species punita est in capitulo
precedenti.  Tres alie species puniuntur in capitulo isto; quarum
prima est falsificatio proprie persone: hoc est quando quis celat
personam, ostendendo se esse personam aliam, vel alterius.  Isti
puniuntur in furia, quia fuerunt proprie furiosi: nam furia est
alienacio mentis: aliquando vocatur frenesis.  Furiosi vadunt
mordendo alios, et aliquando mordent se ipsos manibus, et
aliquando manibus se dilacerant.  Et sicunt furia alienat homines
a mente, sic isti semetipsos alienant, quia se occultant et
propriam personam, fingendo esse personam alienam, vel alterius. 
Modo auctor ponit istos furiosos, idest a mente alienatos, sive
propriam personam falsificantes, currere per istam vallem et
mordere alios, sicut canes rabidi mordent, etc.  Et ponit hic
duos tales spiritus, quorum unus est spiritus Ioannis Schicchi de
Florentia, qui se falsificavit in personam Buossi de Donatis,
propter lucrari dominam turme in faciendo testamentum falsum. 
Alius spiritus est domine Mirre, que falsificavit se in personam
amasie regis Cinarre, regis Cipri, patris sui, et concubuit cum
eo.  Iste hystorie sunt posite diffuse in Commento super isto
tricesimo capitulo Inferni.  Iste Ioannes Schicchi momordit
Capochium in nodo colli.  In isto eodem capitulo punitur alia
species istius fraudis, scilicet falsificatio monetarum. 
Falsificatores, qui corrumpunt materiam monetarum, sicut sunt
aurum, argentum, vel aliud es, puniuntur in febre, ad denotandum
ardorem et concupiscentiam nimiam lucrandi extra omnem ordinem. 
Sicut concupiscentia uxoris Fuctifar extraxit eam extra ordinem
matrimonii, quando voluit concu[m]bere cum Ioseph, ut habetur in
Geneseos libro; que hystoria diffuse posita est in isto capitulo
tricesimo Inferni in Commento: sicut accidit Sinoni greco, qui
tot falsa de equo troyano, falso, facto et simulato ad honorem
Palladis, dixit fingendo, sicut in Commento clare dictum est. 
Hic ponitur duplex species febris, scilicet ydropisis; nam
ydropisis est humor corruptus qui facit tumefacere corpus et
generat maximam sitim: que sitis denotat appetitum falsantium
monetas, qui semper crescit.  Et in isto peccato ponit magistrum
Adam, qui in partibus Casentini, provintia in territorio
florentino, ubi quasi incipit Arnus fluvius qui fluit per
Florentiam, qui magister Adam, falsificavit florenos de cunio
Florentie, quia faciebat florenos de auro, quod habebat tres
caratos de mundilia, idest de mala materia: et hoc faciebat ad
voluntatem illorum comitum, qui sunt ibi domini, scilicet in
Casentino.  Ponitur alia species febris, scilicet ethica.  Ethica
est febris occulta in ossibus, que quasi non cognoscitur etiam ab
ipso ethico; et sepe ethici moriuntur loquendo, qui quasi
videntur sentire mortem.  Ita tales falsatores consumuntur, quia
deteguntur et comburuntur, ipsis quasi non perpendentibus.  In
isto etiam capitulo ponitur notabile, scilicet quod prudentes
homines non debent libenter audire verba personarum vilium, ad
invicem se reprobantium, sicut fecerunt hic Sinon et magister
Adam, qui diu improperaverunt sibi invicem scelera sua; et quia
Dantes valde attentus stetit ad audiendum ipsos sic contendentes,
Virgilius increpavit eum dicens, quod sic libenter auscultare
talia est signum vilis animi.

	|Proemio.~  ^Nel tempo che Iunone era cruciata.  In
tempore, quo Iuno erat vexata~: istud est tricesimum capitulum
huius Inferni, in quo auctor tractat de tribus aliis speciebus
falsificationum; quod dividitur in quatuor partes.  In quarum
prima auctor continuat dicta dicendis, ponendo aliquas hystorias
ad propositum facientes.  

In secunda, que incipit ibi:

     Ma n@e di Tebe furie;
     Sed nunquam Thebenarum furie,

auctor tractat de pena illorum, qui falsaverunt propriam
personam.

In tertia, que incipit ibi:

     Io vidi uno a guisa di liuto:
     Ego vidi unum factum,

ponitur pena illorum, qui falsaverunt monetam.

In quarta, que ponitur ibi:

     E io a lui: Chi son;
     Et ego ad eum: Qui sunt illi?

ponitur pena illorum, qui falsaverunt ligam auri; cum uno bono
documento.

	|1-12.~  Primo notandum, quod ubi auctor punit
alchimistas cum scabie et lepra, istos punit cum furia: nam
vadunt mordendo et dilaniando alios; nam furor alienat homines a
mente.  Sic ista prima species falsificatorum, qui falsificant
semetipsos, in furiam convertuntur.  Volendo describere auctor
istum furorem et tales furias, ponit duas hystorias: quarum una
evenit in Thebis, alia in Troya.  Prima est talis.  Nota quod
Cadmus fundavit primo Thebas in Gretia, qui conversus fuit in
serpentem, ut supra dictum est capitulo vicesimo quinto huius
Inferni, propter diffortunia que acciderunt in domo sua.  Habuit
quatuor filias, quarum una fuit Agave.  Illa venit in tantam
furiam, quod filium Pentheum dilaniavit probriis manibus, cum
multis aliis mulieribus secum.  Secunda fuit Athenoe, que habuit
filium nomine Antheon, qui totus fuit dilaniatus in venatione a
canibus suis.  Tertia dicta fuit Semele: ista fuit maculata a
Iove et fuit fulminata.  Quarta fuit Ino, cuius maritus Athamas
devenit ita furibundus semel, quod sibi videbatur videre uxorem
suam esse unam leenam cum duobus leunculis, quia ipsa habebat in
ulnis suis duos filios, Melicertam et Learcum.  Ideo ipse Athamas
cepit Learcum de ulnis uxoris sue, et percussit eum ad saxum et
occidit.  Uxor cum alio filio, scilicet Melicerta, fugiens ab
illo, scilicet marito, proiecit se in mari simul cum filio suo,
et suffocati sunt ambo, mater et filius.  Iuno, dea aieris, uxor
Iovis, fuit causa omnium istorum furorum; et ipsa Iuno habuit
totam stirpem Cadmi exosam, quia Iuppiter, maritus eius, coibat
cum Semele, matre Bacchi, filia Cadmi, sicut patuit per effectum,
non tantum semel sed pluries.  Tunc ad textum.  In tempore, quo
Iuno erat irata, idest commota ex ira, propter Semelem, contra
sanguinem Thebanum, sicut monstravit una et alia vice, idest
pluries, Athamas devenit tantum insanus, idest furibundus, quod
videndo uxorem cum duobus filiis venire oneratam ab utraque manu,
quia in qualibet manu habebat unum, clamavit: Tendamus retia, ut
ego apprehendam leenam et leunculos ad passum.  Et postea impios
extendit articulos, idest impias manus, apprehendendo unum, cui
nomen erat Learcus, et roctavit, idest in circum duxit eum, et
percussit ipsum ad unum saxum.  Et illa, scilicet uxor Ino, se
submersit cum alio onere, idest Melicerta, scilicet filio suo.

	|13-21.~  Et quando fortuna vertit ad ymum, idest ad
nihilum deduxit, altitudinem Troyanorum, que tantum audebat,
idest que erat ita potens, ita quod, simul cum regno, rex,
scilicet Priamus, fuit cassus, idest destructus, Ecuba tristis
misera et captivata, postquam vidit Polixenam mortuam, et de suo
Polidoro super ripam maris dolorosa se perpendit, forsennata,
idest furibunda, latravit tamquam canis, quia a dolore tantum
afflicta fuit, tantum dolor fecit ei mentem tortam, idest
tortuosam.  Nota quod Ecuba fuit uxor Priami, regis Troye, et
habuit optimum maritum; postea habuit quinquaginta filios,
decemocto de Ecuba, et residuum de pellicibus; et inter alios
filios Ecube fuerunt multi valentes, ut Hector, Troylus.  Postea
fuit infelicissima, quia vidit omnes filios mortuos varie, et
Ilion, Troyam et totam provintiam eversam, et post mortem
filiorum vidit maritum suum ante aram Iovis interfici a Pirro. 
Ultra hec, Pirrus voluit invenire Polixenam, honestissimam, quam
supra sepulchrum Achillis victimavit, et de hoc facit maiorem
querelam quam de alia re, sicut Seneca scribit in Tragedia sexta
et Ovidius.  Demum, quando Ecuba venit ad littus maris, ut
acciperet aquam pro lavando filiam, invenit corpus Polidori, quem
miserat ad Pollinestrem, regem Tracie, ibi vicino, cum multo
auro, ut esset ibi succursus, si quid contingeret adversi.  Ille,
videns Troyam destrui, sequens fortunam accepit aurum et occidit
Polidorum.  Unde illa Ecuba, inveniens hoc, effecta est rabida
sicut canis, et cepit mordere, latrare et furere, sicut canis:
quare Greci fecerunt eam in littore maris trucidari cum
lapidibus.

	|22-27.  Sed nunquam.  Ma mai~: hec est secunda pars
huius capituli.  Reducens istas hystorias ad propositum, dicit
quod furie tales, scilicet Thebane aut Troyane, nunquam fuerunt
ita periculose, sicut erant duo spiritus qui erant hic.  Sed
nunquam Thebenarum furie neque Troyanorum vise fuerunt unquam in
aliquem tantum crude, non pungere bestias, nedum membra humana,
quantum ego vidi in duabus umbris pallidis et nudis (supple: sic
non fuerunt vise furie tantum crude, scilicet quantum crudas ego
vidi in duabus umbris), que mordendo currebant illo modo, idest
more, quo porcus, scilicet currit, quando a porcili, idest a loco
in quo stat porcus, excluditur.

	|28-30.~  Una, scilicet de illis umbris, pervenit ad
Capochium, et super nodo colli eum assannavit, idest momordit,
ita quod, trahendo, fricare eum fecit ventrem ad fundum sodum,
idest fecit eum inclinari usque ad terram.

	|31-33.~  Et Aretinus, idest magister Griffolinus, qui
tremendo remansit, michi dixit, qui adheserat sotio et timebat ne
alia anima furibunda faceret sibi consimiliter: Ille folectus,
scilicet furiosus, est Ioannes Schicchi (nomen proprium; ille
Aretinus nominavit istum Ioannem Schicchi), et vadit rabiosus
alios, scilicet nos, sic cruciando, idest truncando, ut vides.

	|34-36.~  Nunc dicit auctor de alio spiritu, qui ibat
etiam ita furiosus, mordendo spiritus.  O, dixi ego ad eum, si
alius non tibi ficcet, idest figat, ungues in dorso, non tibi sit
labor ad dicendum quis est, priusquam hinc |si spicchi~, idest
discedat.  Unus istorum erat Ioannes Schicchi, alter erat Mirra. 
Ubi notandum, quod insula Cipri per antiquum semper fuit mater
luxurie.  Ibi adoratur Venus in monte Paffo, ad denotandum, quod
ultra alias gentes christianas illa est corruptior in omni genere
luxus, per modum quo dicit Petrarca: Illuc nunquam esset eundum. 
Ibi antiquitus fuit unus rex, nomine Cinarra, qui fuisset beatus,
nisi habuisset prolem.  Habuit hic rex unam filiam pulcherrimam,
nomine Mirram, luxuriosissiman, que capta fuit amore patris sui
Cinarre, quam ab uno latere amor trahebat, ab alio latere
contrario pudor retrahebat: que sepe voluit recedere ab amore,
sed quanto plus conabatur recedere ab amore, tanto plus
inflammabatur; propter quam causam ipsa elegit suspendium sibi,
et sic laqueo se suspendit.  Nutrix, hoc sentiens, subito laqueum
precidit gladio, et cepit consolari eam.  Dicit puella: Si
dicerem tibi causam, quare me suspendebam, tu iuvisses me ad
morendum, et non liberasses me.  Dicit nutrix: Que est causa? Tu
habes omnia bona; tu habes patrem, qui est in flore.  Tunc illa
suspiravit, et tandem indicavit nutrici sue causam amaritudinis
cordis sui, et addidit: Omnino volo me suspendere, quia diligo
patrem modo quo non debeo, et quo impossibile est quod ego possim
esse contenta.  Dixit nutrix: Non timeas, filia; faciam quod
habebis intentum.  Et sic fecit.  Ista nutrix dixit regi Cinarre,
qui erat etiam valde luxuriosus: Est una pulchra iuvencula, que
te diligit et vellet esse tecum in coitu; sed non vult videri a
te.  Dixit rex: Placet michi habere eam, nec curo videre eam.  Et
sic quoque ordinatum est, quod occulte et in obscuro ista nutrix
posuit Mirram in uno lecto, et rex concubuit cum ipsa tota
tremente ex timore: et sic factum est pluries et pluribus
vicibus.  Tandem una nocte rex fuit tentatus scire que esset hec
puella, et assumpto lumine, reperit quod erat Mirra filia sua. 
Quam voluit interficere: sed beneficio noctis arripuit fugam, et
inde fugit in Arabiam; et ibi tantum amare flevit, quousque
conversa est in illum arborem sui nominis.

	|37-45.~  Et ille ad me, scilicet dixit: Illa est anima
antique Mirre scellerate, que devenit patri extra debitum, idest
contra rectum amorem, amica, idest carnaliter se coniunxit patri,
ipso ignorante quod esset eius filia.  Ista ad peccandum cum ipso
se coniunxit, falsificando se in aliam formam, sicut alius, qui
illuc vadit, substinuit, ut lucraret dominam, idest equam turme,
falsificari se in Buosium de Donatis, testando et dando
testamento normam.  Nota quod dominus Buosius de Donatis fuit
latro, ut supra dictum est in capitulo vicesimosexto huius
Inferni, qui valde fuit dives.  Veniens ad mortem, condidit
testamentum, et relinquebat multas satisfaciones; unde filius
suus, dominus Simon, qui erat expurius, fuit male contentus. 
Sciebat quod unus civis Florentinus erat, qui vocabatur Ioannes
Schicchi, qui sciebat similare omnes, sed maxime bene istum
dominum Buosium de Donatis, patrem istius domini Simonis, et
vocavit eum dixitque illi: Pater meus relinquit me pauperem: si
vis, tu potes iuvare me.  Ego abscondam corpus patris mei, qui
nunc primo obiit, et tu intrabis lectum.  Ego conducam notarium
et testes, et tu ordina in persona patris mei testamentum. 
Ioannes Schicchi assensit et sic intravit; et postquam fuerunt
ibi notarius et testes, iste Ioannes Schicchi optime fingebat
vocem domini Buosii, patris domini Simonis, et incipiendo fecit
aliqua relicta frivola, et omnia relinquebat filio suo domino
Simoni, preter dominam turme.  Tunc dixit dominus Simon: O pater,
non est cura de domina turme?  Non, dixit ille: nihil volo quod
testamentum valeat, nisi ego relinquam dominam turme Ioanni
Schicchi, expurie maledicte: sic volo quod fiat.  Et sic evenit,
quod Ioannes Schicchi, qui se falsificavit in Buosum de Donatis,
habuit istam dominam turme.  Aliqui dicunt, quod ista domina
turme erat una pulcherrima equa, que generabat pulcherrimos equos
et valebat bene mille florenos.  Aliqui dicunt, quod ista domina
turme erat una pulchra possessio.  Hic non est cura: sive equa
fuerit, sive possessio, Ioannes Schicchi habuit illam.  Ut
lucraretur, etc., fecit testamentum in persona alterius, et
dominum Simonem instituit heredem.

	|46-48.~  Et postquam duo rabiosi transierunt, super
quibus ego diu oculos tenueram, idest quos diu respexeram,
revolvi me ad respiciendum alios male natos, idest peccatores
dampnatos.

	|49-57.  Io vidi un facto.  Ego vidi unum factum~: ista
est tertia pars huius capituli, in quo auctor tractat de pena
falsificantium monetas, quos punit in ydropisi.  Ydropisis est
una tumefactio corporis, propter humorem aqueum corruptum,
habundantem; et dicitur ydropisis ab ^ydros~ grece, quod sonat
latine ^aqua.~  Ydropicus semper sitit, et ita accidit illis, qui
falsificant monetam: semper habent appetitum sitibundum, quia
omni die augetur et nunquam satiatur.  Sciendum est, secundum
Aristotilem, quod nummus fuit adinventus propter commensurare
omnes res vendibiles et emibiles, ad facilius faciendum
permutaciones: etiam quia aliquando non contigit quod homo possit
portare mercantias ad commutundum illas, sed pecunia faciliter
portatur; ideo adinventa fuit ut facilius res commutarentur.  Fit
rotunda ut perfecta, et ponitur certum signum ut magis
appretietur; ita ut in re publica peccat, qui illam falsificat,
sine fallo.  Ideo notandum est hic, quod ille falsificator
monete, de quo fit nunc mentio in textu, fuit magister Adam de
Presgia, qui ivit ad Casentinum.  Casentinum est una provintia
inter montes, in quibus quasi incipit fluere fluvius Arni, et
sunt ibi multa castra et multe terre, et est ibi comitatus
comitum de Batifolle, et inter alia castra illorum comitum, est
unum, quod vocatur Romena.  In hoc castro stetit hic magister
Adam ad instantiam comitum Guidonis et Guinulfi et Alessandri. 
Isti voluerunt, quod iste magister Adam faceret monetam, et
breviter cepit falsificare florenos per tam subtilem modum, quod
ad multos annos nemo perpendebat.  Tandem fuit res scita, et iste
Adam fuit combustus, sive crematus, Florentie.  Ego vidi unum
factum ad similitudinem leuti, |pur~ (idest solum, adverbialiter)
quod ipse habuisset inguinem, vel inguem, truncatum a latere, ubi
homo est forcutus, idest habuisset truncatum unum crus forcutum,
idest ubi incipiunt tibie.  Gravis ydropisis, idest que facit
stare ydropicum ita gravem, que sic disparificat, idest disiungit
et deformat, membra, cum humore quem male convertit, ita quod
facies et visus non respondent ventri (facies est macra et corpus
inflatum: nam pulchritudo est debita dispositio membrorum, sive
proportio: sed iste magister Adam habebat |panciam~, sive
ventrem, cum magna inflatione, et faciem, idest vultum, subtilem)
sicut ethicus (alia comparatio) faciebat eum tenere labia aperta,
sicut ethicus facit, qui propter sitim, unum versus mentum, aliud
versus nasum, revertit.  Ethica est febris secreta, ita quod
quis, quasi loquendo, moritur, quasi non videtur sentire dolores,
sic moriendo.  |In giu~, versus deorsum, idest versus mentum. 
|In su~, versus sursum, idest versus nasum.

	|58-69.~  O vos, qui sine pena estis aliqua (et nescio
ego quare) in mundo malo, idest doloroso, dixit ipse ad nos,
respicite et attendatis (ostendit gravitatem pene sue: primo,
quia in vita habuerat bonum tempus, vivendo gulose; quasi dicens:
Non est maior dolor quam recordari de tempore felici in miseria:
secundo, quia res, que habet extinguere sitim, maxime sicut est
aqua, stat semper coram ipso, nec unquam potest habere; ita quod
videtur sibi habere ante se multas aquas, et maxime illas ita
puras et claras, que descendunt de illis montibus Casentini, et
ante oculos suos) ad miseriam magistri Ade, idest mei.  Ego
habui, vivus, satis, idest dum vixi, de eo quod volui, idest quod
appetii; et nunc, heu michi! unam guctam aque desidero.  Rivuli,
qui a viridibus collibus Casentini descendunt infra in Arnum,
faciendo eorum canalia frigida et balneata, semper stant ante me,
idest semper videor illos aspicere, et non |indarnum~, idest in
vanum, idest non sine pena; ymo cum maxima pena, quia ymago
ipsorum multo plus me desiccat, idest augendo sitim, quam malum
unde, idest ex quo, in vultu me |discarno~, idest dilacero, vel
dilanio, efficior macilentus et dispar in effigie.

	|70-72.~  Rigida iustitia, que me frugat, idest punit,
trahit causam de loco, ubi ego peccavi; idest vult quod puniar
ibi ubi peccavi, ad mictendum plus mea suspiria in fugam.

	|73-75.~  Ibi est Romena, ubi ego falsificavi ligam
sigillatam, idest scultam, Baptiste, idest Ioannis; quia in
floreno de Florencia, ex una parte, est ymago Sancti Ioannis
Baptiste, ex quo ego corpus sursum combustum dimisi.

	|76-78.~  Sed si ego viderem hic animam tristem Guidonis
et Alexandri et eorum fratris, idest Guinulfi, per Fontem Brandam
non darem visum (Fons Branda est pulcherrimus fons in civitate
senensi), idest non respicerem ad Fontem Brandam, nedum de illo
biberem, esto quod sitis mea sit ita magna: idest, carius esset
michi videre illos hic in istis penis, quam bibere de illo fonte,
esto quod sitiam tam fortiter.

	|79-81.~  Intro, hic, est una iam, idest illorum comitum,
si rabiose umbre, que vadunt circum, dicunt verum, sicut erant
anime Ioannis Schicchi et Mirre: sed quid michi valet, idest
prodest (quasi dicat, nihil) quia habeo membra ligata?  Hic vult
dicere, quod solatium est miseris sotios habere in penis, maxime
illos, qui fuerunt michi causa tanti mali.

	|82-87.~  Si essem, saltem de tanto, idest de hoc modico,
adhuc levis, quod ego possem in centum annis ire per unam unciam,
idest per spatium unius digiti, ego misissem me iam per unam
semitam, idest cepissem iter, querendo eum inter istas animas
cruciatas, quamquam ipsam circumeant undecim milliaria, idest sit
circuitus undecim milliarum, et plus uno medio de transverso |non
ci @a~, idest non habet.

	|88-90.~  Ego sum pro eis inter talem familiam, idest
inter tales peccatores: ipsi induxerunt me ad cudendum florenos,
qui habebant tres currus, idest caratos, immundicie: nam bonus
florenus debet habere viginti quatuor caratos: floreni, quos iste
magister Adam faciebat, nisi viginti unum caratos habebant:
deficiebant tres carati. |Carati~ est quedam mensura puritatis
auri et argenti.

	|91-96.  Et ego illi, sive ad eum: Qui sunt illi duo?  E
io a lui: Chi son?~ ista est quarta pars huius capituli, in qua
sunt illi, qui falsaverunt ligam monete, quibus dat febrem, ad
denotandum ardentem concupiscentiam, extra omnem ordinem, que
induxit eos ad sic faciendum.  Et ego ad eum, scilicet dixi: Qui
sunt illi duo miseri, vel infelices, seu afflicti, qui fumant
sicut manus balneata in yeme, iacendo stricti ad tuos dextros
confines, idest apud?  Hic eos reperi, et postea voltam non
dederunt, idest non moverunt se, respondit, quando ego plui in
istud |greppum~, idest in istum locum, vel bolgiam, vel circulum
(|plui~ loquutio methaforica), et non credo quod ipsi dent in
sempiternum, idest non movebuntur.

	|97-99.~  Una est falsa, scilicet illa, que cepit Ioseph
per vestem, et ille aufugit, relicta veste, quam ista falsa
ostendebat in infamiam Ioseph, que accusavit Ioseph.  Alter est
falsus Sinon grecus de Troya.  Propter febrem acutam emictunt
tantum fetorem.  |Leppo~, idest fetor, sive fumus fetidus.  Pro
intelligenda ista parte, notandum, quod postquam filii Iacob,
sive Israel, vendiderunt Ioseph fratrem suum Ysmaelitis, idest
natis de Ysmael, illi Ysmaelite vendiderunt eum, scilicet Ioseph,
uni sacerdoti de Eleopoleos, Fuctifar nomine, qui tenebat eum
valde carum.  Uxor Fuctifaris philocapta fuit de Ioseph, et
invitavit eum de stupro; qui renuit eam.  Ipsa, videns se spretam
a Ioseph, accusavit eum quomodo ipse voluerat eam opprimere;
propter quod Ioseph fuit positus in carceribus, quousque Deus
misit verbum suum.  Interum notandum est, quod Sinon fuit grecus,
de quo Virgilius tantum tractat principio secundi Eneydos; et
fuit ille, qui fuit periurus et qui decepit Troyanos, et qui fuit
causa quod murus Troye rumperetur, ut equus intraret in Troyam
illesus, in quo erant inclusi quingenti homines armorum, etc. 
Modo isti stabant iniuriantes et obiurgantes se invicem, sicut
patebit in textu; et quilibet istorum falsificavit se et verba
sua.

	|100-102.~  Et unus eorum, qui sibi imputavit ad
displicentiam forte nominari ita obscure (quia ille dixerat,
^Sinon falso~ {v. 98}), cum pugno ei percussit epam, idest
panciam, croiam, idest duram, sive coreatam, sive de corio.

	|103-108.~  Illa sonuit ac si esset unum tamburum, idest
timpanum; et magister Adam percussit ei vultum cum pugno suo, qui
non apparuit minus durus, dicendo ad eum: Quamvis sit michi
sublatus motus membrorum, que sunt gravia, adhuc habeo ego
brachium ad tale opus dissolutum.  Ira, idest appetitus vindicte,
dedit sibi talem vim: sicut unus vulneratus letaliter ex ira
infert vulnera, que non fecisset sanus, et postea cadit mortuus.

	|109-114.~  Audi quid dicit Sinon, qui fuit grecus, et
Greci communiter sunt eloquentes; ideo auctor introducit quod ita
bene loquitur hic Sinon.  Unde ipse respondit: Quando tu ibas ad
ignem, non habebas tu illud ita velox, idest brachium, ita
liberum; sed sic et plus habebas ipsum, quando cudebas.  Hic ipsi
duo, magister Adam et Sinon, sibi invicem improperant malafacta
ipsorum.  Et ydropicus ait: Tu verum dicis de hoc: sed tu non
fuisti ita verus testis, quando, vel ubi, de vero, idest
veritate, fuisti Troye requisitus.

	|115-117.~  Sic ego dixi falsum (modo respondet Sinon
magistro Ade), idest mendacium, tu falsificasti cuneum, idest
monetam, dixit Sinon; et sum hic pro una fallatia, idest uno
defectu, vel peccato; et tu, scilicet es hic, pro pluribus,
fallatiis scilicet, quam aliquis alter demon (quia supersit demon
contra Deum, ideo est dampnatus): sed tu habuisti plures fraudes.

	|118-123.~  Nunc loquitur magister Adam.  Recorderis
periurii equi, respondit ille qui habebat inflatam epam, idest
|panciam~, sive inflatum corpus, et tibi sit reum, idest
displiceat tibi, quod totus mundus scit illud.  Et tibi sit rea
sitis, idest displiceat, unde, idest ex qua, tibi crepat, dixit
Grecus, lingua, et aqua marcida, idest putrida, quod venter,
idest tuus, ante oculos tibi se assepit, idest facit unam sepem
propter inflaturam suam.

	|124-129.~  Tunc monetarius, idest ille qui fecit
monetam: Ita [|si~] |squarcia~, dilaniatur, os tuum, propter suum
malum, scilicet defectum, sicut solet; idest dicis malum, sicut
solitus es dicere; quia, si habeo sitim, humor ante faciem meam
stat, |mi rinfaccia~, idest ante faciem stat: tu habes arsuram,
et caput, quod tu doles; et ut lingeres speculum, idest fontem
Narcisi, non velles ad invitandum te multa verba, idest etiam tu
te non faceres multum invitari ad bibendum de aqua clara.  Nota
quod Narcisus fuit captus amore sui ipsius, qui fuit pulcherrimus
iuvenis; et una die, dum iret venatum, siti punctus, venit ad
unum fontem, in quem respiciens, dum bibere vellet, philocaptus
fuit de ipso, et in tantum stetit ibi ad respiciendum
representationem forme sue, sive ymaginem suam, quod mortuus est
et conversus est in florem, quem communiter vocamus ^girasolem.~ 
Nota quod Narcisus est iuvenis vagus, qui capitur amore sui
ipsius; aliquis propter formam, aliquis propter probitatem; et
tandem efficitur flos.  Flos est pulchra res; sed ad parvam rem
aret, propter modicum calorem desiccatur: ita pulchritudo, vel
fortitudo, propter parvam febrem abit et perditur.

	|130-132.~  Nunc ponit auctor, quomodo Virgilius
reprehendit eum, quia stabat ita actentus ad ascultandum istos
sic loquentes: et ideo hoc fecit Virgilius, ad denotandum, quod
aliquando inter duos baractarios, vel inter duas meretrices,
fiunt rixe, et utuntur tanta arte, quod etiam valens homo
delectatur talia audire: ideo Virgilius dat documentum.  Ad
auscultandum eram ego in totum firmus, idest dispositus, quando
magister michi dixit: |Or pur~: quasi dicat: Non est honestum
quod tu tantum tempus perdideris ad audiendum ^truffas~ istorum;
respicias quod pro pauco, idest remanet, quod tecum non irascor.

	|133-135.~  Quando ego sensi eum ad me loqui cum ira,
volvi me versus eum cum tali verecundia, que adhuc per memoriam
meam circumvolvitur, idest de qua re adhuc, cum recordor,
verecundor.

	|136-141.~  Et qualis est ille, qui suum dampnum
sompniat, quod sompniando desiderat sompniare, ita quod illud,
quod est, ac si non esset, desiderat, idest cogitat (ecce quomodo
sapiens homo subito se corrigit); talem me feci ego, non potens
loqui, qui desiderabam me excusare, et excusabam me semper, et
non facere id credebam.

	|142-148.~  Maiorem defectum minor verecundia lavat,
dixit magister, quam tuus fuerit; ideo de omni tristitia te
exoneres, idest depone omnem tristitiam et verecundiam, sive
melenconiam; et facias rationem, idest puta vel extima, quod ego
fui semper prope te, idest tecum, si a casu venit quod fortuna te
inducat, scilicet ad locum, ubi sint gentes in simili causa,
idest litigio, vel altercatione; quia velle istud tale audire,
est infimum velle, idest velle vilium hominum et pauci sensus. 
Nota quod sapiens homo debet verecundari de quacumque re prava,
minus honesta; nam homines sapientes et graves debent verecundari
de quibuscumque minimis, ex quibus posset aliquod dedecus
impingi.  Sic etiam nota, homines sapientes non debere ponere
animum, vel inclinare animum, ad videndum, vel audiendum,
frivolas res et viles, quia solum viles homines hoc delectantur
audire, vel videre, etc.

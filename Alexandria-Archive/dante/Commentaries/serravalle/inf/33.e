	|SUMMARIUM.~  In isto tricesimotertio capitulo, quod
incipit: ^Os suum amovit a fero pastu~, auctor prosequitur istam
secundam speciem proditionis, qua proditur propria patria, vel
proprium Commune.  Et in hoc capitulo ponitur comes Ugolinus de
Pisis, qui prodidit civitatem propriam, demum captus et reclusus
in turri Mude, que alio nomine vocatur Turris famis, propterea
quia in ista iste comes Ugolinus cum quatuor filiis mortuus est
fame.  Qui comes Ugolinus corrodit cerebrum archiepiscopi
Rogerii, qui cum dicto comite prodidit civitatem Pisarum, et
postea prodidit ipsum comitem Ugolinum.  Et hic invehit auctor
contra populum pisanum crudelem; quia si comes Ugolinus prodidit
civitatem Pisarum, sui filii parvuli innocentes non debebant
interfici, quia pro peccato patris, filii, licet secundum leges
possint mutilari in bonis fortune et pati exilia, tamen mortem
corporalem non debent subire.  Et in isto capitulo ponitur
tertius circulectus, in quo puniuntur proditores, qui proditorie
interfecerunt et interfici fecerunt consanguineos et amicos,
commensales ad mensam.  Isti tales peccatores stant hic in glacie
suppini iacentes, et faciem tenent versus celum, et lacrymantur
et lacryme subito congelantur in concavitate oculorum.  Et
lacryme congelate ibi non permictunt alias exire inde, et sic
aggravatur pena plorantium.  Hic incepit sentire auctor aliqualem
ventum.  Hic, in lacu erat unus qui vocatus fuit Frater
Albericus, qui fuit de Manfredis de Faventia, qui fuit de Ordine
Fratrum Gaudentium, qui fecit occidi plurimos suos consanguineos
et amicos ad mensam, quia invitavit eos ad cenam, et dum
comedissent et essent prope finem cene, dixit: Portentur fructus
et poma; et sicut ordinaverat, exiverunt de una camera multi
homines armati, et interfecerunt omnes illos ad cenam sedentes. 
Hic etiam ponit auctor dominum Branchadoriam de Ianua, qui
interfecit socerum suum, ut in isto capitulo habetur, in
Commento, ubi omnes iste hystorie sunt distense.  Nota quod
auctor istis talibus proditoribus, qui hic puniuntur in isto
circulecto, qui dicitur Ptholomea a Ptholomeo, rege Egypti, qui
prodidit Pompeium, describit talem penam: quod ipsi commictentes
talia crimina, antequam deberent esse completi dies eis impositi
a fatis, per multos annos dyaboli intrant corpora istorum et
gubernant ea, que apparent vivere, comedere, bibere, loqui, etc.,
et eorum anime transportantur ad Infernum, et ibi in Inferno
cruciantur anime in Cocito, idest in illa glacie, et corpora
videntur vivere in mundo superiori.  Et hic invehit auctor contra
Ianuenses, dicens eos gentem perversam et dignam dispergi per
universum orbem, etc.

	|Proemio.~  ^La bocca sollev@o dal fiero pasto.  Os
sublevavit a fero pastu~: hoc est tricesimumtertium capitulum
huius Inferni, in quo auctor continuat dicta dicendis, et maxime
hystoriam istorum duorum dictorum, scilicet archiepiscopi
Rogerii, et comitis Ugolini de Pisis, et de tertia specie
proditorum et eorum pena.  Dividitur autem hoc capitulum in
quatuor partes.  In quarum prima continuat dicta dicendis.

In secunda parte, que incipit ibi:

     Ay Pisa, vituperio;
     Ay Pise, vituperium,

exclamat contra civitatem Pisarum, ponendo et tractando de tertia
specie proditorum, qui prodiderunt amicos et consanguineos ad
mensam propriam.

In tertia parte, que incipit ibi:

     Innocenti faceano l'et@a novella;
     Innocentes eos faciebat etas nova,

facit mentionem de duobus spiritibus modernis, quorum quilibet
commisit proditionem de tertia specie.

In quarta, que incipit ibi:

     E un de' tristi della fredda costa,
     Et unus de tristibus,

tractat de duobus aliis spiritibus, consimilibus predictis, qui
prodiderunt suos consanguineos et benefactores suos.

	|1-3.~  Quantum ad primum, auctor continuat dicta
dicendis: nam in fine capituli precedentis hortatus fuit illum,
qui corrodebat cerebrum alterius, ut loqueretur secum, et
narraret causam tanti odii, etc.  Tunc ille, scilicet comes
Ugolinus, destitit a tali corrosione et levavit os suum a tam
fero et crudeli pastu, quia ferum et crudele est comedere carnem
humanam et crudam.  |La bocca sollev@o~, os, sublevavit a fero
pastu, idest crudeli, ille peccator, forbendo, sive forbiendo,
illam, alias illud, ad capillos capitis, idest archiepiscopi,
quod ipse retro destruxerat, scilicet, mordendo devastaverat.

	|4-6.~  Postmodum incepit, scilicet dicere: Tu vis quod
ego renovem desperatum dolorem, qui michi cor premit, iam
solummodo cogitando, priusquam de ipso loquar.

	|7-9.~  Sed si mea verba esse debent semen, quod
fructificet infamiam proditori, quem rodo, loqui et lacrymari
videbis simul, supple me.

	|10-12.~  Ego nescio quis tu sis, nec per quem modum
veneris ad hunc locum; sed Florentinus michi assimilaris, |m'
assembri~, veraciter, quando te audio.  Notandum est hic quod
quando dominus Rogerius de Ubaldinis, archiepiscopus erat
Pisarum, quod fuit in millesimo ducentesimo octogesimo octavo,
Pisis, que erant tunc in flore, fuerunt maxime divisiones, et ibi
facte fuerunt multe secte, inter quas tres erant principales. 
Prima secta fuit iudicis Nini de Gallura, de qua dictum est: qui
Ninus fuit de Viscontis, nobili domo de Pisis, qui erat guelfus. 
Secunda secta fuit comitis Ugolini de Girardeschis.  Tertia erat
de parte gebellina, cuius caput erat iste archiepiscopus
Rogerius, nepos cardinalis Octaviani de Ubaldinis.  Ille, volens
esse dominus Pisarum, scilicet comes Ugolinus, adhesit
archiepiscopo Rogerio, ut deponeret iudicem Ninum de statu suo,
qui erat filius sororis sue.  Iudex Ninus, videns sibi periculum
imminere, timens aufugit Florentiam, et cum Luca et Florentia
fecit ligam contra Pisas.  Unde comes Ugolinus factus fuit
dominus, et cepit facere magnas pompas et expensas, et maritavit
duas filias suas: unam dedit comiti Guidoni de Bathelfolle, et
dedit sibi in dotes castrum unum comitatus Pisani, et dedit in
commendationem Florentinis; aliam dedit comiti Orlandino de
Sancta Fiore, cui adhuc pro dotibus dedit unum aliud castrum. 
Tunc archiepiscopus, videns hec, dixit Gebellinis: Nonne videtis
quomodo iste incipit tirampnizare?  Et breviter incitavit eos ad
insurgendum contra dictum comitem Ugolinum.  Tunc insurrexit
populus et cepit comitem Ugolinum et posuit eum cum filiis suis
in carceribus, in una turri, que vocabatur turris Mude, nunc
vocatur turris Fame, in qua fame moriebatur dictus comes Ugolinus
cum omnibus suis filiis; et bene clauso hostio, proiecte fuerunt
claves in Arno, idest in fluvio.  Verum quod auctor videtur
conari ostendere, archiepiscopum fuisse maiorem proditorem ipso
comite Ugolino, et quando comes Ugolinus forbiebat os ad capillos
archiepiscopi, sic vult retorquere culpam in ipsum
archiepiscopum.  Non curavit comes Ugolinus narrare quomodo fuit
captus, quia sua captio fuit nota cunctis: sed quomodo mortuus
est nemo sciebat; ideo de modo mortis facit fictionem.

	|13-15.~  Primo tamen ponit sompnium, quod sompniavit uno
mane ante auroram, sic circa diem, dum esset in aurea Muda, idest
turri sic dicta, de qua tamen vaticinatur, quod aliquis alius
debeat mori in ea propter crudelitatem commissam de ipso et suis
filiis.  Sompnium fuit tale.  Videbatur sibi quod archiepiscopus
Rogerius esset factus magnus dominus per populum pisanum; quo
facto, ipse archiepiscopus iret venatum ad montem Sancti Iuliani. 
Hic mons est inter Lucam et Pisas, qui mons impedit visionem, ne
Pisani videant Lucam, nec e converso.  Et videbatur sibi quod
unus lupus, cum lupicinis filiis suis quatuor, fugeret sursum per
montem, et in pauco tempore lupus esset fessus, et
[archi]episcopus insequebatur eum cum canibus macris et validis;
et sic conducebat lupum et filios ad mortem.  Canes significabant
famem et incomoda, quibus periit ipse comes Ugolinus, qui erat
lupus rapax.  Hi regnant quolibet orbe lupi.  Gualandi, Sismundi
et Lanfranchi sunt nobiles domus pisane, et sunt de parte
gebellina.  Tu debes scire, quod ego fui comes Ugolinus, et iste
est archiepiscopus Rogerius: nunc tibi dicam quare sum ei ita
malus vicinus, idest quare eum sic rodo.

	|16-21.~  Quod per effectum suorum malorum cogitaminum,
confidens me de isto, ego fuerim captus, et postmodum mortuus,
dicere non oportet; idest, quia hoc est publicum.  Ergo illud
quod non potes intellexisse, videlicet quomodo mors mea fuit
cruda, audies et scies si me offendit.

	|22-27.  Breve pertugio~, idest foramen intus in Muda,
idest turri vocata, vel in carcere, que propter me habet titulum
famis, et in qua convenit, idest oportet, adhuc quod alii
claudantur, michi monstraverat per suum foramen maius lumen, vel
plus sui luminis, iam, quando feci malum sompnium, quod futuri
michi dilucidavit velamen, idest aperuit michi ventura.

	|28-30.~  Nota miserabile factum.  Iste, scilicet
archiepiscopus, quem rodo, apparebat michi, idest in sompniis,
magister et domnus, idest dominus, |cacciando~, idest expellendo,
lupum et lupiculos ad montem, unde Pisani Lucam videre non
possunt; quia hic mons, qui dicitur Sancti Iuliani, est altus, et
est inter Pisas et Lucam.

	|31-33.~  Cum canibus macris, idest macilentis,
studiosis, idest levibus et contis, idest electis vel ornatis,
vel doctis, Gualandis cum Sismundis et cum Lanfranchis (sunt
nomina domorum nobilium civitatis Pisarum) posuerat sibi ante
frontem.

	|34-36.~  In parvo cursu apparebant michi fessi pater et
filii, et cum acutis squamis, idest dentibus, michi apparebat eis
videre scindere, vel findere flancos, idest ilia capi et
vulnerari ab illis canibus.

	|37-39.~  Quando fui excitatus ante mane, idest antequam
esset dies, plangere sensi inter sompnium meos filios, qui erant
mecum et petere de pane.

	|40-42.~  Bene es crudelis, si tu iam non doles, idest
incipis dolere, et compati michi, cogitando illud quod michi, vel
cordi meo, annuntiabatur: et si non plangis, de quo plangere
soles?  Quasi dicat: Si de hac re tam crudeli non plangis, nescio
de quo plangere soleas.

	|43-45.~  Iam erant excitati, idest expergefacti, et hora
appropinquabat, hora qua cibus solebat nobis adduci, et propter
suum signum quilibet dubitabat.  Ex signis apparentibus in facie
ipsorum videbantur dubitare.

	|46-48.~  Et ego sensi |chiavari~, idest claudi, ostium
inferius horribili turri: unde ego respexi, scilicet nihil
dicens, in visum meorum filiorum sine facere verbum: idest nihil
dixi.

	|49-51.~  Ego non plangebam: ita interius impetravi,
idest induratus fui, sicut petra, ex dolore: plangebant ipsi, et
Anselmucius meus (nomen unius suorum filiorum) dicebat: Tu
plangis sic, pater: quid habes?

	|52-54.~  Ideo non lacrymatus fui, nec respondi ego toto
ille die, nec nocte supervenienti, idest sequenti, quousque alius
sol in mundo exivit; idest usque ad alium diem.

	|55-63.~  Sicut aliquantulum radii fuit immissum, idest
intravit, in dolorosum carcerem, et ego perpendi per quatuor
visus, idest filiorum meorum quatuor, meum aspectum eumdem, idest
ipsum, vel me, idest vidi meipsum, qui representabar in filiis
meis (quia filii sunt pars excisa a patre), ambas manus propter
dolorem michi momordi; et ipsi cogitantes quod ego facerem illud
propter voluntatem, idest propter famem, manducandi, subito se
erexerunt et dixerunt: Multo, pater, erit nobis minor dolor, si
tu comedis de nobis: tu nos vestisti istam miseram carnem, et tu
illam expolia.

	|64-66.~  Quievi tunc, ut non facerem eos magis tristes:
illa die et altera, idest sequenti, stetimus omnes muti, idest
sine loquela.  Ay dura terra, quare te non aperuisti?

	|67-69.~  Postquam ad quartum diem devenimus, Gaddus
michi proiecit se extensum ad pedes (Gaddus nomen proprium unius
suorum filiorum), idest cecidit ex debilitate, dicendo: Pater mi,
cur me non adiuvas?

	|70-75.~  Sic, idest ibi, mortuus est, et sicut tu vides,
idest tu Dantes vides nunc presentialiter, ita vidi eos cadere,
idest mori, tres unum post alium inter quintum, alias quartum,
diem et sextum.  Unde ego me dedi iam cecus ad barocolandum,
idest ad amplexandum, super quemlibet, scilicet filiorum meorum,
iam mortuorum; et tribus diebus, alias duobus, eos vocavi
postquam fuerunt mortui: postea plus quam dolor, potuit ieiunium. 
Et in hoc aggravat penam suam, quia supervixit omnibus suis
filiis, et effectus est cecus propter famem.  Sed ultimo fames
potuit plus quam dolor: nam dolor non potuit me occidere, sed
fames sic.  Unde nota, quod alacritas et gaudium, potius quam
dolor, hominem extinguit.

	|76-78.~  Postquam hoc dixit cum oculis tortuosis
resumpsit teschium miserum cum dentibus, qui perforant ossa,
sicut unius canis fortis.

	|79-84.  Ay Pisa.  Ay Pise, vituperium gentium~: hec est
secunda pars huius capituli, in qua auctor exclamat contra
Pisanos et contra civitatem Pisarum, propter crudelitatem, qua
consenserunt cives pisani in mortem tam crudelem istorum.  Ay
Pise, vituperium gentium in pulchra regione, ubi sonat (|in
pulchra regione~, idest in Ytalia, vel in Tuscia, que est pulchra
pars Ytalie et valde ornata) ubi sonat istud nomen turpe (modo
merito propter crudelitatem sonat istud nomen turpe); postquam
vicini ad te puniendum sunt lenti, idest tardi (vicini sunt
Florentini), moveat se Caprara et Gorgona, et faciant sepem in
Arno super faucem, idest ubi Arnus fluvius intrat mare, ita quod
ipse, idest fluvius Arni, submergant in te omnem personam. 
Caprara et Gorgona sunt due insule parve, que sunt prope Corsicam
versus Sardiniam, et distans a Pisis, una per triginta milliaria,
alia per quinquaginta; que due insule, si moverent se de loco ubi
sunt, et ponerent se in faucibus Arni, idest fluvii, qui currit
per medium civitatis Pisarum, et facerent sepem, oporteret quod
civitas Pisarum submergeretur.

	|85-87.~  Quia si comes Ugolinus habebat vocem, idest
diffamabatur, prodidisse te de castris tuis, non debebas tu
filios, scilicet eius, ponere ad talem crucem, idest tale
supplicium, quod morerentur fame.  Sed queritur, an comes
Ugolinus meruerit talem mortem, cum esset proditor civitatis sue? 
Dicendum quod sic: nec de morte tali inflicta comiti Ugolino
reprehendit Pisanos auctor, sed de morte tali inflicta filiis,
qui erant innocentes.  Licet leges concedant, quod filii
proditorum perdant hereditatem et bona temporalia, et patiantur
exilium, quia presumitur quod filii imitentur patrem, tamen leges
nolunt quod filii propter peccatum patris debeant interfici aut
mori.

	|88-90.~  Innocentes faciebat eos etas nova (idest
iuvenilis; idest, quia erant pueri, ideo erant innocentes, quia
erant parvi et pueri, ita quod non erant adhuc capaces doli),
nove Thebe, Uguccio et Brigata (sunt nomina aliorum duorum
filiorum comitis Ugolini), et alii duo, quos cantus superius
appellat.  Quatuor erant filii, Anselmuccius et Gaddus, Uguccio
et Brigata.  De duobus dictum fuerat superius.  Nota, quod in
Thebis fuerunt per antiquum tempus commissa multa mala, multe
crudelitates; et ideo dicit auctor hic, quod Pise sunt nove Thebe
propter crudelitatem istam commissam in istis quatuor filiis
comitis Ugolini, pueris innocentibus.

	|91-93.~  Noi passammo.  Nos transivimus ultra~: ista est
tertia pars huius capituli, in qua auctor describit penam
proditorum de tertia specie, scilicet illorum, qui prodiderunt
amicos et consanguineos ad propriam mensam.  Pena est talis. 
Isti sunt in glacie, non stant suppini, sed voluti supra, idest
tenent faciem et vultum versus sursum, extensi in glacie.  Isti
habent lacrymas glaciatas, idest congelatas super oculos in
fosso; et iste lacryme congelate non permictunt exire foras alias
lacrymas: et sic habent maiorem dolorem, ex eo quod non poterunt
extra mictere lacrymas.  Et ille lacryme stant super oculos,
sicunt ^viserie~ de cristallo; et tunc illud totum spatium, quod
est quasi unum fossatum circa oculos, est plenum lacrymis
congelatis; unde maxime affliguntur propter talem glaciem.  Nos
transivimus ultra, ubi glacies rigide unam aliam gentem fasciat,
idest intra se tenet, non volutam infra, sed per totum sursum
versam.

	|94-99.~  Plantus ipse eos plangere non permictit, et
dolor, qui reperit supra obstaculum, se volvit retro, ut faciat
crescere ambasciam, idest angustiam, vel dolorem; quia lacryme
prime faciunt |groppum~, idest monticulum, vel reparaculum,
concludendo se, et sicut viserie cristalli replent, subtus
supercilia, totum |cuppum~, idest concavitatem oculorum.  Nota
quod quando isti plorant propter dolorem, lacryme congelantur
propter frigus et augent dolorem interiorem: sicut si fumus, non
potens exhalare, revertitur deorsum et magis offendit, quia
ingrossatur.

	|100-105.~  Et quamquam quod sic, sicut ex uno callo,
propter frigiditatem, quemlibet sensum cessavisset a meo visu
statio illa, idest quamquam facies mea esset quasi alienata ab
omnibus sensibus, et esset alterata respiciendo illa (fingit
auctor quod sensit unum ventum frigidum, qui procedebat ab alis
Luciferi, sicut audies in ultimo capitulo, idest proximo:
cessante causa, cessat effectus; nam ventus generatur ex vapore
sicco, qui consurgit in aierem, etc., ut vult Aristotiles in
libro Metheororum: sed hic in tali loco non est nec potest esse
talis vapor, qui posset trahi), iam apparebat michi sentire
aliquantulum venti.  Ex quo ego, supple dixi: Magister mi, istud
quid movet? non est hic, idest in isto loco, infra, omnis vapor
extinctus?

	|106-108.~  Unde ipse ad me, idest dixit: Statim eris
ibi, ubi de hoc tibi faciet oculus responsum; idest videbis hoc,
videndo causam, a qua flatus pluit, idest procedit.

	|109-114.  Et unus de tristibus frigide croste, idest
frigide glaciei, clamavit ad nos~: hec est quarta pars huius
capituli, in qua auctor tractat de quibusdam proditoribus tertie
speciei.  Et unus de tristibus frigide croste, idest glaciei,
clamavit ad nos: O anime crudeles; quasi dicat: O boni
proditores, qui crudeliter proditorie interfecistis amicos
vestros, venite huc, in tantum quod data est vobis ultima posta,
(idest quod estis in ultimo loco indicati): amovete a visu meo,
idest ab oculis, dura vela, idest velamina, idest lacrymas
congelatas; ita quod ego emictam dolorem, quod cor meum
|impregnat~, idest premit aliquantulum, priusquam plantus
congeletur.

	|115-117.~  Ex quo ego ad eum, supple dixi: Si vis quod
ego tibi subveniam, dic michi qui fuisti; et si ego te non
|disbrigo~, idest si non discooperio tibi oculos, amovendo vela,
postquam dixeris michi qui fuisti, ad fundum, idest glaciei, ire
michi conveniat, idest cogar ire: idest, si non subvenio, sim
maior proditor mundi.  Tamen non observavit promissionem.

	|118-123.~  Respondit igitur: Ego sum Frater Albericus. 
Iste Frater Albericus fuit de Manfredis de Faventia.  Fuerunt
nempe tres filii duorum germanorum carnalium, qui dicuntur, apud
illos de Romandiola, cusini, et fuerunt tempore auctoris: quorum
unus, antiquior, fuit de Ordine Fratrum Gaudentium, de quibus
dictum fuit superius in capitulo vicesimotertio; secundus fuit
iste Frater Albericus; tertius vocabatur Manfredus.  Iste Frater
Albericus unum suum nepotem [habebat], filium unius illorum: qui
puer dedit sibi, scilicet Fratri Alberico, unam alapam.  Ipse
dissimulavit, et notavit si pater iuvenis reprehenderet filium
suum, aut non: quod non fecit.  Frater Albericus, volens facere
vindictam, ut habebitur infra, dicebat: Parcendum est iuvenibus. 
Tandem una dierum, quando res videbatur sopita, ipse Frater
Albericus fecit fieri unum solempne prandium, et convocavit omnes
istos suos cusinos, et in una camera abscondit aliquos homines
armatos, precipiens eis, ut laterent: et quando ipse diceret,
circa finem mense: Veniant fructus; tunc illi armati exirent, ut
trucidarent omnes illos consanguineos Fratris Alberici.  Et sic
factum est.  In fine prandii dixit Frater Albericus: Portentur
fructus.  Illi, exeuntes, fecerunt sicut preceptum erat illis. 
Ecce quod Frater Albericus interfecit et fecit interfici amicos
suos et propinquos in propria mensa.  Modo in millesimo
tercentesimo vivebat iste Frater Albericus.  Ego sum ille de
fructibus mali orti, qui hic resumo dactilum pro ficu: punior
bene iuste.  O, dixi ego ad eum, es ne tu adhuc mortuus?  Et ipse
ad me: sicut meum corpus stat in mundo supra, idest superiori,
nullam scientiam porto, idest nullam habeo, vel nihil scio.  Vult
hic auctor dare talem penam istis de tertia specie proditionis:
quod postquam tales proditores commictunt tales proditiones,
statim dyabolus aufert animam talium et portat ad Infernum; et
unus dyabolus remanet in corpore illorum proditorum, qui regit et
disponit corpus et movet; et apparet quod tales vivant in corpore
et anima, et tamen apparet quod anima sit in corpore, et tamen
anima est iam in Inferno: et tantum gubernat dyabolus illud
corpus, quousque compleantur anni dati sibi a fatis.  Nota quod
auctores, sive poete, fingunt quomodo sunt tres Dee cursus vite
hominum; scilicet Cloco, Lachesis, Antropos.  Cloco colum
baiulat; Lachesis net; Antropos occhat: idest Cloco est dea
nativitatis, que facit nasci, idest nativitatem et hortum;
Lachesis filat, idest conservat vitam tanto quanto imposita fuit
a fatis; sed Antropos imponit finem vite.  Nota figuram horum
dictorum: sicut quando mulier imponit super colum linum, vel
lanam, quando incipit facere filum et protendere, tunc hoc
dicitur fieri a colo; illa Dea, quando durat linum et implet
fusum, dicitur Lachesis; sed quando non est plus de lino, vel
lana, et fit ultimus nodus, tunc dicitur Antropos.  Modo vult
dicere auctor, quod antequam Antropos imponat finem diebus
illorum proditorum secundum dispositionem fatorum propter
proditiones tam horribiles, divino iudicio anima extrahitur de
corpore talium proditorum a dyabolo, et portatur ad locum penarum
eis deputatarum, et unus dyalobus remanet in corpore illo, et
movet illud quousque compleatur numerus illorum annorum, quos
imposuerunt fata.

	|124-126.~  Talem prerogativam habet ista Ptholomea, quod
sepe anima huc cadit, antequam Antropos, idest dea mortis, que
imponit finem diebus datis a fatis, morsum det sibi.

	|127-132.~  Et ad hoc ut tu libentius michi radas
invitriatas lacrymas, idest ad modum vitri factas, sive
congelatas, a vultu, idest ab oculis meis, scias quod quam cito
anima tradit, idest proditionem facit, sicut feci ego, corpus
suum eripitur, idest divino iudicio, ab uno demonio, qui postea
illud gubernat usquequo tempus suum totum sit volutum, idest
usque ad finem vite sue, ordinatum per fata.

	|133-135.~  Ipsa, scilicet anima, cadit in talem
cisternam, idest in talem locum, prout vides: et forsan apparet
adhuc corpus superius in mundo de umbra, idest umbre, vivum, que
hic me retro vernat, idest apud me collocatur.  ^Antropos~
dicitur [ab ^a~], quod est sine, et ^tropos~, conversio, idest
sine conversione.  Ista fictio que fit, quod talium proditorum
anime deducantur ad Infernum, et corpora remaneant quasi viva,
gubernata per dyabolus, non vult aliud innuere nisi quod isti tam
magni proditores, sive peccatores, ita sunt divino iudicio
obstinati, quod nunquam penitet eos, et sic possunt dici esse in
Inferno, licet adhuc appareant vivere; quomodo videtur quod
possit intelligi illud dictum Evangelii: Intravit autem Sathanas
in cor Iude; idest ut non peniteret ipsum; licet videretur quod
Christus omnia sciebat, et quomodo predixerat: Unus vestrum me
traditurus est; et illud: Quod facis, fac citius, etc.  Iste
circulus dicitur Ptholomea a Ptholomeo, qui occidit in ira filium
proprium.  Nota quod hic fit mentio de domino Branchadoria di
Ianua.  Sic est quod mater regis Entii, qui Entius fuit filius
expurius Frederici secundi, regis Cicilie et Imperatoris, fuit de
Sardinia.  Quidam magnus baractarius, nomine Michel Zancha, fuit
valde astutus, et erat factor, sive ordinator, omnium rerum
istius matris regis Entii; et mortuo rege Entio, iste Michael
Zancha scivit ita facere, quod ipse desponsavit matrem regis
Entii, propter quam consequutus est dominium Iudicatus Logodori,
unde fuit factus magnus dives.  Habebat unam filiam, quam
maritavit et dedit in uxorem domino Branchadoria de Ianua: qui
dominus Branchadoria, ut haberet divitias soceri sui, disposuit
interficere ipsum suum socerum, et sic interfecit.  Unde, causa
sua, iam erat hic apud Fratrem Albericum.

	|136-138.~  Tu debes hoc scire, si tu veneris primo
deorsum: ipse est Branchadoria, idest umbra sua; et sunt plures
anni postea transacti, quod ipse fuit ita reclusus.

	|139-141.~  Ego credo, dixi ego ad eum, quod tu decipis
me, quia Branchadoria non est mortuus adhuc, et comedit, et
bibit, et dormit, et vestit, scilicet se, pannos, vel pannis.

	|142-147.~  In fossato, dixit ipse, Malebranche, ubi
bullit tenax pix, non pervenerat adhuc Michael Zancha, quando
iste dimisit unum dyabolum in suam vicem, idest in locum anime
sue, in corpore suo, et unius sui proximi, qui proditionem simul
cum eo fecit.  Dicitur quod iste fuit gener ipsius domini
Branchadoria.  Aliqui dicunt quod erat unus suus nepos, filius
fratris sui.  Sed hic est dubium: si Michael Zancha, socer domini
Branchadoria, nondum erat mortuus, ergo non dominus Branchadoria
fecerat proditionem; et sic nondum erat mortuus: ergo non dicebat
verum iste spiritus, scilicet Frater Albericus.  Dicitur hic quod
quam cito unus talis proditor disponit et deliberat ex toto
facere talem proditionem, apud Deum habetur pro facto, et
incurrit illam penam.  Modo dominus Branchadoria iam disposuerat,
ordinaverat, et determinaverat, facere talem proditionem; et sic
stat veritas dictorum Fratris Alberici.

	|148-150.~  Sed extendas ammodo huc ad me manum, aperias
michi oculos.  Et ego, scilicet illos, non aperui; et curialitas
fuit illi esse rusticum, idest non esse curialem.  Et assignat
causam, quia non oportet proditori fidem observare.

	|151-157.~  Ay Ianuenses, homines diversi ab omni more et
pleni malitia omni, quare non estis vos de mundo dispersi, idest
propulsi?  Quia cum peiore spiritu Romandiole reperi de vobis
unum, vel de vestris, solum qui pro suis operationibus, idest
pravis et iniquis, in anima in Cocito iam balneatur, et in
corpore apparet vivus adhuc superius, idest in mundo.

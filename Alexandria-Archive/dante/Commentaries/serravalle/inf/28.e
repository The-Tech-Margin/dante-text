	|SUMMARIUM.~  In isto vicesimoctavo capitulo, quod
incipit: ^Quis  posset unquam~, etc., auctor tractat de
scysmaticis et seminatoribus scandalorum, qui puniuntur hic
ferro, tali modo.   Unus dyabolus stat his in ista valle cum uno
ense acutissimo, et in ista bolgia sunt infinita vulnera.  Sic
iste anime scysmaticorum vadunt ante istum dyabolum, et ipse
percutit eas et scindit; et ille anime recedunt ab ipso, et
vadunt et circuunt vallem, et iterum revertuntur ad ipsum
dyabolum iam sanate ab illa plaga: et iterum ipse percutit et
scindit eas; et ipse anime iterum vadunt et revertuntur, et
iterum scinduntur: et sic sine fine cruciantur in eternum; et
secundum quod commiserunt et fecerunt maius et minus scysma, sic
maiores et minores plagas facit iste dyabolus.  Et ista pena bene
est eis conveniens:  quia sicut homines scysmatici et seminatores
scandalorum, diviserunt Ecclesiam Dei et religionem christianam,
et sicut diviserunt patrem a filio, et matrem a filia, propinquos
a propinquis et proximos a proximis; ita iustum est quod hic ense
in propria persona dividantur, etc.  Hic invenit Machometum,
maximum scysmaticum, qui divisit, cum maximo detrimento Ecclesie
Dei, religionem christianam, etc., ut patet in Commento.  Hic
invenit Fratrem Dulcinum.  Hic etiam auctor Beltrandum de Bornia
invenit, qui seminavit scandalum et divisionem inter regem
Ricardum, regem Anglie, et suum filium, nomine regem Ioannem,
sive regem Iovenem.  Hic Beltrandus habebat caput suum abscissum
et portabat ipsum ad instar unius lanterne, etc.  Videatur ista
historia in Commento.

	|Proemio.~  ^Quis posset unquam.  Chi porria mai, pur~:
istud est capitulum vicesimumoctavum huius Inferni, in quo auctor
tractat de scysmaticis, ponendo eorum penam bene eis meritam:
dividitur autem in quatuor partes.  In quarum prima ponit penam
seminatorum scandalorum.

In secunda, que incipit ibi:

     Dum vegghia per mezzul;
     Iam vegia si dolium propter mezulium,

tractatur in speciali de uno spiritu peximo et scysmatico,
scilicet Machometo.

In tertia, que incipit ibi:

     Un altro, che forato avea la gola;
     Unus alter, qui perforatam,

tractatur de quodam scysmatico moderno, scilicet de Petro de
Medicina.

In quarta, que incipit ibi:

     Eo a lui: Dimonstrami;
     Et ego ad eum: Demonstra michi,

tractatur de uno spiritu moderno, scilicet de spiritu Beltrandi
de Bornio, etc., qui posuit discordiam inter patrem et filium.

	|1-6.~  Primo igitur ponitur pena scysmaticorum et
seminatorum scandalorum, que fit ferro, scilicet sic.  In ista
nona bolgia sunt scysmatici et seminatores scandalorum, et vadunt
per talem vallem; et hic stat unus dyabolus cum ense, et omnes
istos venientes coram ipso, scindit plus et minus, secundum
scandala maiora et minora, que commiserunt; et oportet quod omnes
ad ipsum veniant: et cum sunt scissi et divisi, transeunt et
vadunt, et revertuntur ad ipsum dyabolum; et antequam revertantur
ad eum, plage resanantur et fiunt sane: iterum dyabolus scindit:
et sic fit eternaliter, nec unquam habebunt finem.  Iste dyabolus
qui scindit, est instigatio dyaboli, qui agitat ensem, idest
linguam commictentis scandalum inter gentes; et facta una plaga,
resanatur, quia aliquando fit pax inter discordes.  Et tunc
dyabolus iterum agitat intentionem et linguam seminatoris
scandalorum, ad ordinandum aliud scysma, sive aliam discordiam. 
Et in hoc loco auctor vidit infinitas plagas et scissuras
innumeras plagarum; et ad describendum modum istarum plagarum
ponit similitudinem plagarum, que fuerunt facte in quinque magnis
conflictibus et stragibus hominum vulneratorum ac mortuorum in
illis.  Qui conflictus facti fuerunt in Ytalia, in regno Apulie,
quod regnum vocat auctor terram fortunatam, idest infelicem,
propter tot guerras in ipsa commissas.  Tamen si omnes plage
facte in his bellis, essent simul in uno loco, non equarent
plagas, quas auctor vidit in hac bolgia.  Unde incipit cum
admiratione, incipit exclamare, dicens: Quis posset unquam
tantummodo cum verbis solutis, dicere de sanguine et de plagis ad
plenum, quas nunc ego vidi, ut narrem pluries?  |Quis posset~:
tangit difficultatem et profunditatem huius materie.  Quasi
dicat: Quis unquam in prosa, nedum in versibus, posset describere
varietatem plagarum, que erant hic?  Nam maior labor est
describere materias in versibus et rythimis, quam in prosa, que
est latinum extensum et sine regulis.  Quasi dicat: Michi erit
magnus labor describere in istilo rythimico.  |Cum verbis,
[parole] sciolte~, idest in stilo prosaico, soluto, libero a
regulis metrorum.  |Pluries~: quasi dicat: Si quas nedum solum
semel, sed et si pluries describerem, non possem amplecti omnes:
omnis lingua pro certo deficeret propter nostrum sermonem et
propter nostram mentem, que habent ad tanta comprehendendum
paucum sinum, quia non sunt capaces ad describendum omnia, que
hic vidi.  Quasi dicat: nec lingua diserta, copiosa et eloquens
et nostri sermones non se extendunt ad infinita; et hic erant
infinite plage.

	|7-9.~  Et iam querit acutor comparationem ad
describendum, et ponit quinque hystorias.  Quarum prima est,
quando Eneas appulit ad Ytaliam commisit bellum cum Turno filio
Dauni, regis Ardie: que hystoria posita est in primo capitulo
Inferni istius libri.  Si adunaretur adhuc tota gens, que iam
super fortunata terra Apulie ( idest infelicissima, quia ibi plus
de sanguine humano effusus est quam in tota alia Ytalia) fuit de
suo sanguine dolens propter Troyanos.

	|10-12.  Vel~: nunc tangitur alia hystoria, que est
talis.  Annibal, inimicissimus Romanorum, germanus Asdrubalis,
filius Amilcar, de Cartagine, cupiens destruere Romanum imperium,
venit de Africa in Hyspaniam; deinde transiens per Alpes,
intravit Ytaliam, primo in Lombardiam, cum maximo exercitu, demum
venit ad Regnum Apulie; et prope unum vicum, quod modo est
civitas, satis parva tamen, et vocatur Canna, illuc occurrit sibi
exercitus Romanorum, in quo erat tota nobilitas romane civitatis,
et ibi Annibal dedit conflictum Romanis quasi indicibilem, et
interfecit quasi innumerabiles Romanos: unde, infra tres annos,
Annibal interfecit bene ducenta millia Romanorum et quinquaginta
millia captivavit; et in signum suarum victoriarum, misit unum
suum militem, nomine Agonem, qui Cartaginensibus recensivit omnia
gesta Annibalis, et, facta narratione, fecit diffundi, in signum
victoriarum, tres modios annullorum; quia Rome consuetudo erat,
quod omnis miles, scriptus militie, annulum ferebat.  Sic scribit
Titus Livius, qui est verax scriptor romanorum gestium; |qui non
errat~, qui multum cavit sibi a mendacio.  Vel per longam
guerram, que de annulis fecit ita larga spolia, sicut scribit
Livius, idest Titus, qui non errat.

	|13-14.  Cum illa~: modo tangit aliam hystoriam talem. 
Rubertus Guiscardo fuit cusinus, idest frater, in secundo gradu,
ducis Normandie, idest Ricardi, et fuit probus et sapiens. 
Rubertus, semel vadens ad Sepulchrum Christi, transivit per
Terram Laboris, que est una provintia in regno Apulie.  In
millesimo quadragesimo Domini, dum rediret de Sepulchro Christi,
memor eorum, que viderat in provintia Terre Laboris in eundo,
voluit iterum videre partes illas.  Tunc autem erat |guerra~
magna inter principem Capue et principem Salerni, qui non bene
sciebat facere |guerram.~  Sic Rubertus, doctus in |guerris~,
dixit duci Capue: Si tu vis michi dare bonum stipendium, ego
revertar ad patriam meam, et congregabo gentem, optimam,
armigeram, et veniam ad te, et faciam te vincere pugnam et habere
victoriam de inimico.  Sic placuit principi Capue, et convenerunt
de sic faciendo.  Tunc iste Rubertus Guiscardo rediit ad
Normandiam, et fecit equos suos ferrari de argento, idest fecit
ferra de eo.  [Loco] ferri, ad pedes equorum, fecit poni
argentum, et sic currebat per plateas.  Illi omnes mirabantur,
dicentes: Quid hoc significat?  Rubertus respondit, dicens: Ego
fui in Ytalia, in regno Apulie, ubi terra est plena argento et
auro.  Et cum talibus dictis congregavit magnum exercitum, cum
quo rediit ad Ytaliam, et stans cum principe Capue, devicit
principem Salerni et interfecit.  Qui princeps Salerni non
habebat prolem, nisi unam filiam iam nubilem, quam princeps Capue
in uxorem dedit dicto Ruberto Guiscardo.  Infra paucos dies
discordia nata est inter Rubertum Guiscardo et principem Capue;
et pugnantes invicem, victus fuit ab isto Ruberto etiam princeps
Capue et debellatus; unde Rubertus habuit dominium tam Capue quam
etiam Salerni, et in brevi acquisivit totum regnum Apulie, et
totam insulam Cicilie, licet cum difficultate, etiam acquisivit. 
Ab isto sumpsit exordium illud proverbium, quo dicitur: Qui
vadunt ad Sepulchrum, expendunt bona sua; solus Robertus
Guiscardo rediit inde ditissimus.  Et sic in bellis factis inter
principes Capue et Dalerni, etiam per istum Rubertum magna
strages facta fuit et multe plage.  Cum illa, que sensit culpe
dolorem, vel ictus dolorosos, vel dolores mortales, ut
contrastaret Ruberto Guiscardo, cum illa, scilicet gente, que
sensit culpe dolorem.

	|15-21.  Et alia, cuius ossa~: hic tangitur alia
hystoria, scilicet hec.  Post mortem Frederici secundi,
Manfredus, suus filius naturalis, fuit rex Cicilie, quem ut supra
dictum est, interfecit in bello prope Beneventum Karolus primus,
qui intravit Ytaliam, vocatus per papam Clementem quartum, etc. 
Et ibi, in bello illo, fuerunt plurimi interfecti.  Verum est
quod in Ceperano, quod est unum oppidum in finibus Campanie Rome
et Regnum Apulie, predictus Manfredus posuerat magnum numerum
hominum armorum, qui prodiderunt ipsum regem Manfredum, qui
posuerat eos ibi in Ceperano, ut resisterent Karolo venienti, et
non permicterent eum intrare in Regnum, quia Ceperanum est quasi
clavis Regni; et ymo non resisterunt: quidam ex timore, quidam
propter pecuniam, reliquerunt Ceperanum.  Unde Karolus primus
intravit Regnum, consentiente comite Caserte, et sic Manfredus
habuit conflictum et fuit interfectus in bello cum quasi
innumeris hominibus.  Modo, aliqui male intelligunt auctorem, et
credunt ipsum dixisse, quod bellum fuit commissum prope
Ceperanum; sed non fuit ita bellum commissum: fuit commissum
prope Beneventum; sed propter proditionem, factam ipsi Manfredo
regi prope Ceperanum, ubi debebat fieri resistentia Karolo, ne
intraret Regnum, et non fuit facta, ideo Manfredus perdidit
bellum et personam.  Tunc ad textum sic.  Et alia gens, scilicet
cuius ossa adhuc cumulantur, scilicet in Apulia, prope
Beneventum, a Ceperano, idest apud Ceperanum, ubi fuit mendax
quilibet Apulus, quia nemo eorum, qui positi fuerant ibi in
Ceperano ad resistendum Karolo, fuit verax sibi, scilicet
Manfredo.  |E l@a da Tagliacozzo.  Et ibi prope Tagliacotium~: hic
tangitur alia hystoria, que talis est.  Postquam interfectus fuit
rex Manfredus, rex Karolus primus adeptus est totum Regnum
Apulie, sive Cicilie.  Coradinus, filius Conradi, filii Frederici
secundi, et nepos Manfredi regis, venit de partibus Svevie cum
quatuor millibus equitum, vocatus a Gebellinis Ytalie ad
recuperandum Apuliam et ad exterminium ipsius regis Karoli primi. 
Qui Coradinus habuit in suam sotietatem et ligam don Henricum,
filium regis Castelle, qui tunc erat Senator Rome.  Ipse
Coradinus habuit multas gentes contra Karolum, et Karolus etiam
congregavit multas gentes contra Coradinum, et tunc inter, dum
ista parabantur, unus miles de Frantia, nomine Alardus, veniens
de Sepulchro Christi, receptus fuit ibi a Karolo honorifice, qui
consuluit Karolo quod magis uteretur arte quam vi, quia hostes
erant fortiores.  Unde Karolus commisit vicem suam isti Alardo,
qui ordinavit, quod in plano Sancti Valentini prope Tagliacotium,
ubi nunc est ecclesia, que dicitur Sancta Maria de la Victoria,
teneretur talis modus, quod Karolus reconderet se et absconderet
cum multis probis et lateret; et fecit indui unum armis regalibus
ipsius regis Karoli et cum corona in capite: et ibi certatum est. 
Et breviter cum iam gens Karoli esset iam debellata et in
perditione, et ille, qui erat indutus vestibus regalibus, esset
mortuus, ecce exivit alius, scilicet Alardus, etiam sicut rex; et
tunc omnes inimici verterunt terga, et fugierunt, multi fuerunt
interfecti.  Coradinus autem fugit cum paucis; sed tandem captus
fuit, quem rex Karolus fecit decapitari in Neapoli.  Tunc sic ad
textum.  Et illi prope Tagliacotium, ubi sine armis vicit
antiquus Alardus, idest ubi obtinuit victoriam antiquus Alardus,
quia non vi, sed astutia vicit; et quidam perforatum suum
membrum, et quidam abscissum monstraret, adequandum esset nihil
|modo~, idest qualitati, none bolgie turpis, idest tormentatis in
nona bolgia.

	|22-27.  Gi@a veggia.  Iam veggium~: hec est secunda pars
huius capituli, in qua fit mentio de Machometo, et ponitur
scissus per medium, ad denotandum quod nunquam fuit scysma, quod
tantum divideret fidem christianam, sicut fecit Machometus, qui
nedum medietatem, sed maiorem partem Christianitatis traxit ad
se; et videbatur apertus sicut veges, sive dolium, non habens
hostium medium, vel dogam a latere.  Iam dolium propter mezulium
perdere vel lullam (mezulium est una pars in medio fundi dolii;
|lulla~ est una doga ultima, que ponitur quando dolium fit de
novo), sicut ego vidi unum, idest Machometum, sic non perforatur,
ructum a mento usque ad locum ubi trullatur; ubi, idest unde,
digesta emictuntur.  Inter crura pendebant minugia, idest
viscera; corada apparebat [et} tristis saccus (tristis dicitur ab
effectu, cum in eo putrefiant omnia, que comeduntur; vel dicitur
tristis a persona, sustinente penam illam), qui stercorem facit
de eo quod comeditur.  Saccus, idest venter, sive stomacus, qui
stercorem facit.  Loquitur proprie auctor: stomacus coquit cibum,
sicut lebes, et partem mictit ad intestina, partem puram ad
pulmonem, que convertitur in sanguinem.  Quasi dicat auctor:
Scientia et doctrina, que intravit in Machometum, corrupit quasi
totum mundum, totam Suriam, in suam falsam credulitatem,
Ethiopiam, Armeniam pro magna parte, etiam aliquam partem Indie,
et pro maiori parte regiones orientales.  Nota quod de isto
Machometo sunt varie opiniones.  Aliqui dicunt, quod Machometus
fuit unus magnus cardinalis, cui fuit promissus papatus, qui
originaliter fuit de Lamech.  Lamech est una maxima civitas, ubi
hodie est corpus ipsius Machometi in regione Arabie.  Fuit
sagacissimus hominum mundi.  Hic divisit malitiam cum dyabolo, et
recepit pro se maiorem partem.  Aliqui dicunt, quod Machometus
non fuit cardinalis, sed fuit discipulus cardinalis; et quia
cardinales, qui promiserant isti cardinali, magistro Machometi,
papatum, non observaverunt pactum, ideo iste cardinalis,
turbatus, suscepit in suum filium adoptivum et discipulum istum
Machometum, qui erat iuvenis optime indolis, astutus et prudens,
et fecit nutriri sic et taliter columbam, quod ipsa nunquam
comedebat nisi super humeros Machometi; et ponebantur grana fru
menti in auribus Machometi, et columba comedebat illa grana: et
dixerunt populo, quod illa erat Spiritus Sanctus, qui veniebat ad
docendum Machometum, que esset voluntas Dei et quod Deus elegerat
ipsum Machometum pro salute populorum.  Et postquam multi
ceperunt credere sibi, ipse incepit componere legem, tam de
Testamento veteri quam de novo assumens plura et multa; et in
lege concessit multa et multa placibilia nature, sicut coire ad
beneplacitum, habere plures uxores, et multa concessit secundum
concupiscentiam et mundi grata, que placent hominibus.  Dicebat
se esse prophetam ad declarandum libros Moysis Hebreis, et legam
christianorum Christianis; et fuit ita astutus, quod ipse fecit
occidi omnes sapientes Arabie, ut nemo esset qui sciret detegere
factum suum: et sic multi iverunt post ipsum, sicut multi vadunt
post concupiscentias.  Nota etiam quod Aly fuit patruus suus et
de sua septa; non tamen est ita fixus sicut Machometus, quia non
fuit ita pravus sicut ipse.

	|28-36.~  Dum totus in eo ad videndum ne dispono,
respexit me et cum manibus sibi aperuit pectus, dicendo: |Or~,
idest nunc, videas qualiter me |dilacco~, idest divido (hanc
scissuram fecerat ille dyabolus, qui scindit alios): videas
quomodo |stropiatus~ est Machometus: ante me vadit Aly plangendo,
fixus in vultu a mento usque ad cinciput, et omnes alii, quos tu
vides hic, seminatores scandali et schysmatis fuerunt; omnes ideo
sunt fixi sic: |scissi~, idest divisi.

	|37-42.~  Unus dyabolus est hic retro, qui nos dividit,
vel nos moratur, ita crudeliter cum acie ensis, remictendo, idest
reponendo, quemlibet istius |risme~, idest sotietatis (^risma~
proprie est quidam numerus cartarum de papiro; sed hic sumitur
largo modo) vel ordinis, quando circuivimus dolentem stratam; ex
eo quia vulnera sunt reclusa priusquam alter ad eum revertatur.

	|43-45.~  Sed tu quis es, qui supra scopulo musas, idest
expectas, forsan ut differas ire ad penam, qui est iudicata super
tuis accusacionibus, idest super quibus es condempnatus?

	|46-51.~  Huic Virgilius respondet: Nec mors supervenit
eum adhuc, nec culpa eum ducit, quia nunquam fuit seminator
scandalorum; sed venit ut addiscat, ad expensas vestras, nunc
seminare scandala, et ut cotidie melior efficiatur et alios
doceat, respondit meus magister, ad torquendum eum: sed ad dandum
ei experientiam veram, sive plenam, michi, qui mortuus sum,
convenit eum ducere per Infernum huc infra, de giro in girum,
idest de circulo in circulum: et hoc est verum sicut tibi loquor.

	|52-54.  Plures fuerunt quam centum, qui, quando eum
audierunt, se firmaverunt in fossato ad respiciendum me; propter
mirum, obliviscendo martyrium.~  Sepe scysmatici, audientes
consilium Dantis et aliorum sapientum, cessant a suis malis
operibus scysmaticis.

	|55-60.~  Iam Machometus commictit unam ambasciatam
auctori.  Nota quod iam sunt bene sexcenti quinquaginta anni quod
Machometus fuit.  Nota quod tempore auctoris fuit unus
scysmaticus, vocatus Frater Dulcinus, sicut dicemus modo, unus
Fraticellus ^De la Opinione~, qui fuit de civitate Novarre.  Iste
fuit homo magne eloquentie; fuit in tantum, quod multos homines
seduxit et ad se reduxit et ad fidem suam.  Cepit septam suam in
montibus Tridenti et cepit componere leges suas cum illis rudibus
de patria illa, et concedebat eis omnem coitum ad modum
Machometi; quare multi homines et mulieres adherebant sibi: et
fecit magnam septam in montibus Vercellarum et Novarre; et tot
adheserunt sibi, quod infra breve tempus habuit bene quatuor
millia hominum, inter quos erant multi nobiles et nisi fuisset
appositum remedium, multa mala fecisset et plura quam fecit, unde
per papam Bonifatium facte fuerunt littere excommunicationis. 
Nec hoc sufficiebat.  Demum bandita fuit crux contra eum, unde
multi exercitus iverunt contra ipsum.  Hoc autem perpendens
Frater Dulcinus, fecit congregari magnam copiam victualium et cum
suis sequacibus fugit ad montem unum, ad quem est difficilis
accessus, et ibi habitavit diu, et adhuc vocatur ille mons
Gazari:quem montem circumdederunt multi exercitus et steterunt
bene per annum integrum, in tantum quod Fratri Dulcino et suis
sequacibus defecerunt victualia: quare multi reddiderunt se et
redierunt ad Ecclesiam.  Sed Frater Dulcinus fuit captus et
deductus ad Vercellas, et ab episcopo admonitus ut cederet, et
indulgeretur sibi, nullo modo voluit recedere ab opinione sua,
sed fuit pertinacissimus in sua heresi.  Fuit ergo positus super
uno curru et totus decarnificatus, nec unquam emisit vocem
lamenti, in tantum quod multi protervi extimabant ipsum sanctum. 
Sed quando carnifex cepit cum tenaculis membrum virile, tunc
suspiravit.  Iste habebat suam dilectam dominam, Margaritam
nomine, cui dixerat se resurrecturum die tertia; et rogavit eam
quod esset constans.  Et erant multi qui libenter recepissent eam
in uxorem, quia erat pulcherrima et ditissima; que pertinax, fuit
similiter tota dilaniata.  Tunc dixit Machometus auctori: Or
dicas Fratri Dulcino, quod se armet, idest preparet sibi, vel
fulciat, tu, qui forte videbis solem in brevi, si ipse non vult
cito huc me sequi, ita de victualibus, quod strictura nivium non
portet victoriam Novarriensi, quia aliter acquirere non esset
leve.  Quia tunc erant nives magne in territorio, sive in
comitatu Novarriense, maxime inter montes, ipsi de Novarra maxime
obsidebant illum montem, in quo erat Frater Dulcinus.  Quasi
dicat: Vincetur propter defectum victualium.

	|61-63.~  Postquam unum pedem, ut recederet, suspendit,
idest sursum levavit, Machometus michi dixit istud verbum; inde,
idest postea, ad recedendum, idest ut recederet, in terram illum
extendit.

	|64-75.  Un altro che forato.  Unus alter qui
perforatam~: hec est tertia pars huius capituli, in qua fit
mentio de uno spiritu moderno.  Hic fuit vocatus Pierus de
Medicina.  Medicina est una terra in confinibus territorii
bononiensis, et est terra per se existens.  Ibi, tempore
auctoris, habitabant et dominabantur Cattanii de Medicina, qui
tenebant magnum statum.  Inter alios erat nobilis cap[i]taneus
Pierus, magnus seminator scandalorum et discordiarum.  Tenebat
tales modos ad magnificandum se et acquirendum divitias.  Iste,
[cum] reperisset unum familiarem unius dominorum de Maletesta,
cui dixit: Dic Domino tuo, quod si miserit ad me unum suum
confidatum, idest de quo bene confidat, ego indicabo sibi aliqua
pertinentia ad suum statum, que sunt magne importantie; ille
dominus mictebat secretarium suum.  Cui venienti dicebat Pierus
de Medicina: Male libenter dico: tamen adeo diligo dominum tuum,
quod silere non possum.  Dic domino tuo, quod caveat sibi a
domino Statio de Polenta, cum quo debebat fieri coniugium, quia
pexime cogitat contra eum.  Et ponebat istum dominum de
Maletestis in suspicione maxima; et e contrario faciebat cum illo
de Polenta.  Et sic ille non curabat de coniugio; tunc dicebat
ille de Polenta: Pierus dixit michi verum.  Et sic ponebat
divisiones maximas inter ipsos: et illi, quorum quilibet
reputabat, quod Pierus servivisset sibi, mictebant magna encenia
et donaria; et tamen finaliter reperiebatur, Pierum mentitum
fuisse.  Unus alter qui perforatam habebat gulam, que format
vocem, qua male usus fuerat, et truncum nasum (nasus est decor
frontis; sed ille amiserat propter tale vitium) usque ad
supercilia, et non habebat nisi unam auriculam solam (duas aures
dedit natura homini, et solum unam linguam, ad denotandum, quod
plus debet homo audire quam loqui; ymo bis et ter tantum: etiam
apposuit duas sepes lingue, scilicet labia et dentes; et tamen,
aliqui plura volunt loqui quam audire), firmatus, idest firmans
se, ad respiciendum propter mirum, idest admirans cum aliis, ante
alios aperuit cannam, idest os, que erat extra, ex omni parte,
rubea, et dixit: O tu, quem culpa non condempnat et quem ego iam
vidi in terra latina, si nimia similitudo me non decipit (vult
iste Pierus movere auctorem ad faciendum sibi unam ambaxiatam. 
Dantes semel appulit ad domum istorum de Medicina, et fuit
honorifice susceptus.  Demum unus illorum interrogavit Dantem,
quid sibi videtur de eorum curia; qui respondens, dixit ita:
Bene, sicut de aliqua curia totius Romandiole; dummodo esset
aliquis ordo in ea), |rimembrate~, idest recordare, de Petro de
Medicina, si unquam redis, idest redieris, ad videndum dulcem
planitiem, que a Vercellis usque ad Marcabum declinat. 
^Rimembrate~, vocabulum bononiense.  Dulcis planities totius
Romandiole, ubi sunt tot tam sapidi fructus.  Vercelle fuit una
civitas in Lombardie confinibus.  Marcabo fuit bastita, quam
fecerunt Veneti prope Ravennam, quando habebant guerram cum
Ferrariensibus: et loquitur sic, quia iste Pierus seminaverat
scandala in Ravenna.

	|76-81.~  Et facias intimari, idest notificari, duobus
melioribus de Fano, domino Guidoni, Angelello etiam, quod si
previdere, scilicet meum, hic non est vanum, eiecti erunt extra
eorum vasculum, idest civitatem, vel castrum, et |mazzerati~
prope Catholicam, idest tormentati (Catholica est unus burgus
prope littus maris intra Arriminum et Pensaurum), propter
proditionem unius tirampni follis, idest pravi, vel crudelis. 
Vel |mazzerati~: idest submersi, vel interfecti.  Unus dominus
Arrimini de Maletestis, Maletestinus nomine, qui monoculus erat,
cupiens adipisci dominium civitatis Fani, ordinavit fieri unum
parliamentum in Catholica (est unus vicus, ut dictum, prope
montem Focarie, qui mons est inter Pensaurum et Catholicam); et
misit dicendo duobus nobilibus de Fano, qui regebant civitatem
Fani, ut venirent ad loquendum secum ad Catholicam.  Qui volentes
venire, intraverunt mare Fani, quia civitas Fani est super littus
maris, [super] unam parvam naviculam, et veniebant per mare, et
pervenientes prope istum montem, qui dicitur Focaria, fuerunt,
ordinatione istius Maletestini, interfecti et submersi in mare. 
Ideo dicit textus: Si antevidere non est vanum, etc.

	|82-84.~  Inter insulam Cipri et Maioricarum (Maiorica
est pulchra insula), non vidit unquam tale |fallum~, idest
deceptionem, vel grande malum, Neptumpnus, deus maris, non a
piratis, non a gente argolica: idest non fuit commissum ita
magnum scelus in mari, inter insulas Cipri, insula Cipri est in
oriente, et Maioricarum, que est insula in occidente.

	|85-90.~  Ille proditor, qui videt solum cum uno, supple
oculo, et tenet terram, idest Arriminum, quam talis est hic
mecum, qui eam vidisse vellet [esse] ieiunus (pirate sunt
latrones maris), faciet eos venire, idest convocari, ad
parliamentum secum; postea faciet sic, quod ad ventum Focarie non
erit eis necesse votum, nec preces: idest non proderunt eis vota,
neque preces (vasello, idest de corpore, vel de navi); non erit
eis necesse vota, etc.; quia interficientur antequam veniant ad
illum locum.

	|91-93.  Ed io a lui.  Et ego ad eum~: ista est quarta
pars huius capituli, in qua tractatur de uno alio spiritu
moderno, qui seminavit scandalum magnum; sed primo tangit unum
antiquum spiritum.  Iste fuit Curio Romanus, qui recessit de
Roma, dum Cesar esset prope Arriminum et prope flumen
Rulbacontis, et qui persuasit Cesari, ut cito se expediret et
iret Romam, quoniam res parate erant.  Iste est ille, de quo
supra dixit Pierus de Medicina, quod noluisset vidisse Arriminum. 
Iste Curio fuit tribunus, idest defensor populi, contra nobiles
et potentes, et amicus populi: fuit pulcherrimus orator; et fuit
causa scandali belli civilis.  Qui recedens de Roma, venit
Arriminum, ubi erat Cesar, scilicet in campo, et dixit Cesari:
Cum trepidant nullo firmate robore partes, tolle moras; semper
enim nocuit differre paratis.  Unde ista verba fuerunt magna con
causa belli civilis.  De isto loquebatur Pierus de Medicina,
quando dixit: Talis est hic mecum, qui vidisse Arriminum vellet
esse ieiunus.  Et ego ad eum: Demonstra michi et declara, si vis
quod ego portem sursum, idest in mundum, de te nova, quis est
ille de visione amara, idest qui nollet vidisse Arriminum.  Tunc
Pierus volvit se ad sotium, scilicet Curionem, et aperuit sibi
os.  Hoc fingit auctor ad denotandum, quod ille, scilicet Curio,
non habebat linguam; et merito quia ipse, scilicet Curio,
vendiderat linguam, sicut dicit Lucanus.  Dicit: Vendit Urbem
lingua.  Virgilius: Vendidit hic auro patriam.

	|94-99.~  Tunc posuit manum ad maxillam unius sui sotii
et os aperuit ei, clamando: Iste est ille, et non loquitur: iste,
expulsus, idest de Roma, dubitationem submersit in Cesare,
affirmando, quod fulcitus semper cum dampno expectare substulit.

	|100-102.~  O quantum michi videbatur territus, idest
pavefactus, cum lingua abscissa in gutture Curio, qui ad dicendum
fuit ita audax!

	|103-108.~  Et unus qui habebat utrumque manum incisam,
elevans mo[n]cherinos, idest brachia privata manibus, per aierem
obscurum, ita quod sanguis faciebat faciem turpem.~  Iste fuit
causa magni scandali in Florentia; nam erat unus iuvenis
Florentie, de domo illorum de Bondelmontibus, et vocabatur
Bondelmontes, qui promiserat recipere in uxorem unam iuvenculam
de domo illorum de Ubertis, et iam omnia erant promissa et
sancita.  Dum autem iret ad disponsandum ipsam, ipse sprevit
illam de Ubertis, et sumpsit in uxorem unam mulierem de domo de
Amideis.  Amidei sunt Gebellini.  Transeunte isto iuvene iuxta
domum illorum de Donatis, ibi erat una vidua, que habebat unam
pulcherrimam filiam: ibi post hostium, dixit illa vidua isti
iuveni: Audivi quod tu accepisti uxorem unam puellam; sed ego
servaveram istum florem.  Videns iuvenis istam puellam tam
pulchram, que erat bene unus flos, dixit: Et ego istam volo.  Et
subito facta est parentela.  Uberti, audientes hoc novum,
reputantes sibi hoc ad maximam verecundiam, fecerunt inter se
consilium.  Et inter omnes Gebellinos ibi erat dominus Musca de
Albertis, qui dixit: Trucidetur iste iuvenis, qui intulit nobis
hanc verecundiam.  Antiqui homines et prudentes dixerunt: Nullo
modo hoc fiat.  Iste tamen dominus Musca, cum aliquibus iuvenibus
Gebellinis, in mane Resurrectionis, idest in Paschate, cum ille
iuvenis Bondelmontes veniret eques, indutus de scarlato albo,
trucidaverunt eum.  Mors istius iuvenis fuit magna causa magni
scysmatis inter Gebellinos et Guelfos.  Licet prius esset
aliqualis discordia, tamen nondum se tetigerant in sanguine,
idest non se interfecerant invicem sicut postmodum fecerunt. 
Iste habebat manus truncas; quia ultra operam lingue, exercuit
proprias manus in effusione sanguinis illus, qui fuit postea
causa tanti sanguinis effusi.  |Sozzam~: idest turpem: nam
sanguis, quem fecit effundi, fuit ille, qui obscuravit sibi famam
et gloriam suam, quia prius erat appretiatus miles, et iam omnes
abominantur ipsum.  Iste fuit dominus Musca, qui dixit, dum
fiebat consilium inter Gebellinos contra Guelfos: Res facta caput
habet: |Cosa fatta capo hae.~  Clamavit: Recordaberis adhuc
Musce, hominis sic vocati, qui dixit, |lasso~, idest heu michi,
Caput, idest finem, habet res facta; qui fuit malum semen gentis
Tusce.

	|109-111.~  Et ego, scilicet Dantes, addidi ei, idest
verbis suis: Et mors tue stirpis; idest cognationis de Albertis,
de quorum domo, iste dominus Musca erat, et omnium Gebellinorum
de Florentia.  Ex quo ipse, accumulando dolorem cum dolore, quia
prius habet dolorem pene, nunc habet dolorem verecundie, quam
dedit sibi auctor, sive dixit, recessit sicut persona tristis et
fatua.

	|112-117.~  Sed ego remansi ad respiciendum stuolum,
idest multitudinem illarum animarum; et vidi rem, scilicet unam,
quod ego timerem, sine maiori probatione, recitare illam solus. 
Et primo nota, quod ille Beltramus de Bornio, quia diviserat
filium a patre, rege Ricardo rege Anglie, cum suis consiliis,
vadit per istam nonam bolgiam sine capite; idest habet caput
abscissum, quod portat suspensum per capillos cum manu dextra,
sicut homo portat lanternam: quod videre mirabile est et auditu
incredibile.  Ideo dicit textus: Vidi rem, quam sine probatione
timerem recitare solus, nisi quod [con]scientia me securat, idest
securum reddidit bona sotietas, que hominem |francheggiat~, idest
fortificat, vel facit hominem esse de bono animo, [sub] usbergo
idest pretextu, vel sub clipeo, sentiendo se puram; quia, sicut
clipeus reddit hominem securum inter enses, sic bona conscientia,
et bona sotietas, reddit hominem audacem ad dicendum.  Ista sunt
multa verba: sed omnino dicunt, scilicet: Conscientia mea, bona
sotietas, reddunt me securum, ut audacter dicam ea que vidi.

	|118-120.~  Ego vidi certe, et adhuc apparet quod ego
videam, idest videre videor, unum bustum sine capite ire, eo modo
sicut ibant alii de tristi grege.  Adhuc apparet quod ego videam,
quia ymago est infixa in fantasia; ita notavi istam fictionem.

	|121-126.~  Et caput truncum tenebat per comas (truncas,
idest bustus: comas, sive capillos) pendulum, idest suspensum cum
manu ad similitudinem lanterne, sicut ille qui facit sibi lumen
cum lanterna.  Ita iste.  Cum capite, ubi sunt oculi.  Et ille
nos respiciebat, et dicebat: Heu michi.  De se faciebat sibi ipsi
lucernam, quia eramus sine pena.  Et erant duo in uno, et unus in
duobus.  Quomodo potest hoc esse, illi scit qui se gubernat.  Qui
seminat scandala, unus est quantum ad figuram, sed divisus, sive
duo, quantum ad animum.

	|127-132.~  Quando recte ad pedes pontis fuit, idest
prope pontem, levavit brachium alte cum toto capite, ut
appropinquaret nobis verba sua, que fuerunt: |Or~, videas penam
molestam (^or~ est dictio inductiva ad comparationem), tu, [qui],
conspirando, idest vivendo, vadis videndo mortuos: vide, idest
considera, si aliqua est grandis, sicut ista.  Quasi dicat,
multas formas penarum vidisti, sed ullam similem.

	|133-135.~  Et ad hoc ut tu de me nova portes, scias quod
ego sum Beltramus de Bornio, ille qui dedi regi Ioanni malas
persuasiones, idest mala consilia.  |Conforte~: idest
persuasiones.  Nunc facit auctor mentionem de uno alio spiritu
qui seminavit maximum scandalum et scysma inter patrem et filium. 
Iste fuit miles nobilis de Anglia; aliqui dicunt, quod fuit de
Vasconia.  Qui diu habuit curam de uno filio regis Ricardi, regis
Anglie.  Pro quo sciendo, notandum est, quod quidam serenissimus
rex Anglie, Ricardus nomine, inter alios habuit unum filium
generosum valde, qui vocabatur rex Ioannes, vulgariter dicebatur
rex Iovene.  Hunc filium suum dictus rex Ricardus, rex Anglie,
cum predicto milite, qui vocabatur dominus Beltramus de Bornio,
misit ad Frantiam et ad curiam regis Frantie, et ibi nutriretur
in gallicis moribus et consuetudinibus.  Et sic ivit, et diu in
curie regis Frantie stetit.  Accidit autem, quum iste rex Iovene
esset cum rege Frantie, quod quidam miles venit ad regem Frantie,
et petiit unam gratiam ad eo, quam sibi omnino rex denegavit. 
Milite abeunte, rex Frantie, videns illum militem abeuntem sic
confusum, dixit baronibus suis: Est ne aliquid durius, quam
rogare et gratias petere?  Puer autem, scilicet rex Iovene, quia
erat optime indolis, et multum prudens, statim, facta reverentia
decenti, dixit: O serenissime rex, itaque est; scilicet molestius
est negare, quam postulare.  Quasi dicens: Tanto viro, sicuti
estis vos, durius debet esse negare, quam illi rogare.  Tunc rex,
stupefactus, multum laudavit puerum, et fecit revocari militem,
et concessit sibi quod petierat.  Vere iste Iovenis fuit alter
Titus, cui semper adhesit iste dominus Beltramus de Bornio quia
Iovenis erat totus curialis.  Rediens ad regnum Anglie, rex,
scilicet pater suus, dedit sibi partem certam in regno.  Iste
dabat omnia et distribuebat in curialitatibus, et nihil
sufficiebat sibi; et breviter, propter tantam curialitatem et
liberalitatem, pater ferebat eum moleste, in tantum quod sibi
abstulit omnia, ita quod nihil poterat administrare.  Et sic
factus est hostis patri suo, adeo quod pater ivit in obsidionem
ad unam terram, que vocatur Altaforte, ad obsidendum eum,
scilicet filium in ea.  Hic Iovenis omni die exibat ad certamen;
sed una die fuit vulneratus et posuit se in lecto.  Tunc omnes,
qui erant ibi circum, condolebant, et precipue ille alumpnus
suus, et multum confortabant eum ut conderet testamentum.  Ipse
vero dicebat: Nihil habeo: quare debeo facere testamentum? 
Interdum venit unus Florentinus, mercator ditissimus, qui
comprestaverat sibi centum millia ducatorum, dicens sibi: Et ego,
domine mi, quid faciam?  Quo audito, puer condidit testamentum,
in quo dixit: Libere relinquo animam meam dyabolo, si pater meus
non solverit omnia debita mea, et principaliter debitum istius
Florentini.  Et sic Iovenis mortuus est.  Et ille miles, dominus
Beltramus, captus fuit et positus in carceribus, et factus est
planctus magnus per regem.  Sed tandem rex fecit adduci dominum
Beltramum coram se, et dixit ei: Ego audivi, quod tu sepe
dixisti, quod nunquam voluisti operari medietatem sensus tui: ubi
nunc est sensus tuus?  Cui respondit: Domine rex, mortuus est
omnis sensus meus, et defecit omne bonum meum, ex quo mortuus est
rex Iovenis.  Postmodum dixit rex: Si tu diligebas ita filium
meum, quare non reprehendebas ipsum?  Tunc respondit: Domine rex,
quia nunquam vidi ipsum errare.  Ex hoc magis rex doluit de morte
fili, et pepercit isti domino Beltramo de Bornio.

	|136-138.~  Iterum notanda est una alia hystoria, que
ponitur in secundo libro Regum.  David habuit plures uxores, ex
quibus genuit: sed ex una genuit unum filium nomine Amon (iste
Amon fuit valde lascivius); ex alia uxore David habuit unum
filium, nomine Absolon, et unam filiam nomine Thamar.  Iste Amon
fuit philocaptus de sorore sua, scilicet Thamar; que soror suo
erat ex parte patris, et ex parte matris non.  Sic philocaptus,
cecedit in lectum pro dolore.  Dum pater suus rex David iret
visitatum ipsum, ipse rogavit patrem, ut micteret sibi sororem
suam Thamar, ut prepararet sibi epulum.  Illa vadens ad germanum
suum eum epulo, et dedit fratri suo; ipse vero, clauso hostio,
cepit sororem suam et violavit eam: et expleto appetitu, amor
conversus est in odium, et expulit eam cum vituperio.  Ista,
exclamando, exivit foras, et vadens cum lamentis obviavet fratri
suo Absoloni, cuius erat soror tam ex parte patris quam matris,
et omnia narravit sibi.  Absolon artem, astutus, dixit ei: Tace,
soror: frater enim tuus est.  Et stetit Absolon duobus annis hoc
dissimulans scire.  Post duos annos, bene credens, quod Amon
esset oblitus omnium horum, fecit in rure convivium fratribus
suis omnibus, et etiam patri.  Et in fine convivii Amon erat
tumulentus vino, et Absolon preparaverat servos suos, qui de suo
mandato trucidaverunt Amonem, et Absolon fugit in Syriam et ibi
stetit duobus annis.  Postea, mediante Ioab, conciliatus fuit cum
patre suo David, qui dedit sibi obsculum.  Breviter iste Absolon,
cupiens regnare, habuit multos extra civitatem Hierusalem, et
inter alios habuit Achitofel, qui erat patruus Bersabee, et
odiebat David, qui erat valde astutus, et David diligebat eum, et
confidebat de ipso.  Audiens autem David, quod populi diligebant
filium suum Absolonem, et quod proclamabant eum regem, timens
sibi, recessit de Hierusalem cum sexcentis viris electis
festinanter.  Absolon autem, audiens civitatem relictam a patre,
intravit ipsam libere et congregavit consilium suum, in quo
interfuit Achitofel, qui dixit Absoloni: Iste gentes vere non
credunt quod tu sis hostis patris tui; unde oportet quod tu
facias sibi magnum despectum.  Tunc Absolon dixit: Quid possum
facere sibi, ex quo recessit?  Dixit Achitofel: Remanserunt decem
concubine David, quas omnes tu debes maculare.  Quod Absolon
fecit in despectum patris sui.  Tunc dixit Absolon: Quid ammodo
est faciendum?  Dixit Achitofel: Nos habemus hic decem millia
militum; da michi eos et ibo contra David, patrem tuum,
impreparatum.  Contra quem si ivisset, vicisset eum sine fallo. 
Absolon autem consuluit alterum, qui dixit (qui vocabatur Chusi):
Achitofel dat tibi consilium fatuum: nam pater tuus David valet
mille: postea habet optimas gentes, et faciet sicut ursus et
ursa, quibus erepti sunt ursuli filii et catuli sui.  Et breviter
data est fides isti, et non Achitofel.  Nam iste Chusi dixit: Si
vis habere victoriam de patre tuo, oportet quod tu facias
congregari totum populum, et tunc ibis et vinces.  David rogavit
Deum, dicens: Infatua, Domine, consilium Achitofel.  Et sic fecit
Deus.  Videns Achitofel, quod consilium suum fuit spretum, ivit
extra civitatem Chusi, ivit; et fuit tantus conflictus, quod
viginti millia hominum remanserunt.  Absolon, fugiens super uno
mulo, habens pulcherrimos capillos, sub una depensa quercu
capillis suspensis remansit, abeunte mulo.  Et venit Ioab, qui
cum tribus dardis, sive lanceis, perforavit eum et occidet. 
Istis dictis, veniamus ad textum.  Ego feci patrem et filium in
se rebelles invicem contra se ipsos.  Achitofel non plus fecit de
Absolone (supple quam ego feci de istis duobus subsurationibus
meis et reportationibus hinc inde), nec de David cum malignis
pontellis.

	|139-142.~  Quia ego divisi ita coniunctas personas,
divisum porto meum cerebrum, |lasso~ idest heu michi (dolentis
vox est) a suo principio, quod in isto truncone est, idest busto. 
|Cerebrum~: accipit hic partem pro toto.  Et sic observatur in me
contrapassus, idest commensuratio; idest iuste punior et debite,
et sic commensuratur pena cum crimine commisso.  Vel, si male
feci, bene et merito patior penam, etc.

	|SUMMARIUM.~  In duodecimo capitulo, quod incipit: ^Locus
per quem descendere~, etc., auctor describit locum per quem
descenderunt infra, intrantes primum circulectum violentorum. 
Ille locus erat unus descensus, ubi erant lapides ruinati, et in
introytu erat Minotaurus, qui fuit conceptus in vaccha falsa. 
Ista via erat sic ruinata, quia fuit rupta quando Christus fregit
Infernum et portas eneas; et tunc ego credidi quod mundus
converteretur in chaos, sicut Anaxagoras posuit idest aliqui
crediderunt.  Hic, in hoc capitulo, auctor ponit penam
violentorum in suos proximos, scilicet interficiendo, derubando,
feriendo, etc.  Pena talis est ibi: est una ampla fovea plena
sanguine calidissimo et bullienti; que fovea erat in arcu posita,
idest in circulo; et inter ripam, per quam descenderunt Virgilius
et ipse auctor, et ipsam foveam sanguinis, currebant Centauri,
idest illa animalia, qui sunt semiequi et semihomines, armati; et
habebant archus et sagiptas, sicut solebant ire per mundum.  Isti
Centauri dicuntur Centum aure, quia currunt sicut aura; et
figurant stipendiarios et homines armorum, qui discurrunt per
provintiam, derubando homines, laboratores, et vulnerantes ac
interficientes homines: quorum Centaurorum ponit nomina trium;
scilicet Nexi, Chyronis et Folli.  Hic vidit aliquos tormentatos
in isto sanguine calidissimo et bullienti, qui erant in sanguine
quasi sepulti usque ad gulam, ymo quasi usque ad oculos; aliquos
usque ad pectus; aliquos usque ad umbelicum; aliquos usque ad
genua: et isti fuerunt tyrampni, qui fecerunt interfici, ymo
aliqui propriis manibus interfecerunt, multos.  Hic vidit
Alexandrum, Dyonisium de Sicilia, Ezzolinum de Romano, Attilam
flagellum Dei, Ranerium de Corneto.  Ista pena in sanguine
bullienti, bene convenit tyrampnis, qui delectantur in effusione
sanguinis humani; et secundum quod fuerunt plus et minus
crudeles, sic plus et minus sunt immersi in isto sanguine.

	|Proemio.~  ^Era lo loco.  Erat locus in quo, etc.~:
istud est dodicesimum capitulum Inferni, in quo auctor tractat de
primo circulo huius civitatis, in quo punitur prima species
violentie, que commictitur circa proximos et eorum res et bona,
in persona et ere; quod dividitur in quatuor partes.  In quarum
prima ponitur introytus huius circuli et custos, qui ibi stat ad
custodiendum passum illum.

In secunda, que ponitur ibi:

     Ma ficca [gli occhi] a valle;
     Sed fige inferius oculos,

ponitur in generali pena horum violentorum.

In tertia, que incipit ibi:

     Noi ci appressammo;
     Nos appropinquavimus,

narrat auctor quomodo receptus fuit ab hiis qui erant ibi.

In quarta, que ponitur ibi:

     Ora ci movemmo co' la scorta fida;
     Iam movimus nos, etc.,

ponit aliquos violentos famosos.  Primo describit auctor passum,
per quem debebant descendere in istum circulum violentorum.  Et
si capitulum precedens fuit difficile, istud est magis.

	|1-3.~  Dicit igitur quod l{o}cus, per quem transire in
descensu eos oportet, erat alpestris, idest asper et difficilis. 
Ad bene intelligendum, nota quod, si tu esses in alpibus (alpes
sunt silve et loca aspera super cacumina montium), et ibi inter
alpes invenire unum passum lapidosum, durum et asperum, et
ruinosum propter lapides et saxa ruinata et mobilia; et ibi
invenires aprum ferocem, vel leonem; tunc talis passus esset
asper et displecibilis per naturam et per accidens: per naturam,
quia natura loci esset talis: per accidens, propter animal
periculosum.  Sic erat hic; quia locus de se erat displecibilis
propter saxa disrupta et aspera, et propter monstrum, quod erat
ibi; quia ibi stabat Minotaurus, animal ferox.  Dicit igitur
auctor: Erat locus, ubi, vel unde, nos ad descendendum ripam
venimus, alpestris, idest silvestris; et propter illud, quod erat
ibi adhuc, erat talis, quod omnis visio, idest videns, esset
|schiva~, idest omnis visio refugeret transire inde.

	|4-10.~  Hic sunt notanda multa.  Primo, de ruina inter Veronam et
Tridentum.  In partibus Lombardie, provintie ytalice, est una
ruina talis.  [Est] unus fluvius magnus, qui vocatur Adex.  Huius
Adecis [aqua] fluit de montibus, qui dividunt Alamaniam ab
Ytalia: fluit per Tridentum et vadit Veronam; demum prope
Venetias fluit in mari Adriatico.  Modo inter Tridentum et
Veronam ille fluvius habet ripas altas valde, quia fluit inter
montes altos: in una parte aliquando erant rupes alte,
perpendiculariter directe, ita quod super illas nemo potuisset
ascendere.  Quadam vice, propter terremotum, aut propter
corrosionem aque fluentis, ita defecit fundamentum illi rupi,
quod ipsa rupis ruinavit sic et taliter, quod diu impedivit
intrare aquam fluvii et illam ruinam.  Iam homo posset ascendere
ripam illam, et ire a pedibus usque ad summitatem montis, quod
non esset multum bona via; sed cum difficultate tamen quis
ascenderet.  Volens igitur auctor hic facere unam comparationem
ad describendum locum, per quem debebat descendere in circulum
violentorum, dicit sic: Qualis est illa ruina, que |in
flancho~, idest in latere rupis, sive in costa, sive in clivo,
citra Tridentum, Adicem, idest fluvium Adicis, percussit, vel
propter terremotum, vel propter substentamentum ruinatum, idest
propter defectum substentaculi, idest fundamenti; que, scilicet
ruina, a summitate montis, idest rupis, unde movit se, idest unde
incipit ruinare usque ad planum, idest usque ad lectum fluvii;
[|@e~] |cos@i~, [est] sic |roccia~, idest ripa |discoscesa~,
idest ruinata [quod] aliquam viam daret, idest preberet, |a chi
su fosse~, idest ambulantibus per eam; talis illius buracti erat
descensus, sive clivitas buracti, idest circuli, qui erat burus
obscurus.  Adaptat similitudinem ad propositum.

	|11-12.  In puncta~, idest in principio illius introytus,
|lacche~, idest coste, |infamia Crete~, idest Minotaurus, |erat
distensa~: vocat hic auctor Minotaurum, infamiam Crete, idest
illius insule Crete, sive Cretensis.  Hic notanda est una
hystoria talis, que partim fuit vera, partim est fictio.  In
insula Crete, que est insula opulentissima, ubi nascitur
malvaticum vinum, que alio nomine vocatur insula Centrapolis,
idest Centum Civitatum, erat unus rex sapiens, iustus, et
discretus, et prudens, dives et magnus: vocabatur Mynos, quem
fingunt poete fore iudicem Inferni, ut dictum fuit supra in
quinto capitulo.  Hic Mynos habebat uxorem pulchram, nomine
Pasiph[on]e, luxuriosam ultra modum.  Hic rex ex ea genuerat unum
filium, nomine Androgeum, prudentem, subtilissimum in ingenio,
similem patri suo, et duas filias, quarum uni nomen erat Phedra,
alteri Adriana.  Rex Mynos miserat Androgeum filium suum ad
scolas philosophie ad civitatem Athenarum; qui ita proficiebat in
studio, quod omnes scolares excedebat.  Quare, propter invidiam
sue subtilitatis, semel de una turri fuit proiectus, et sic
mortuus.  Pater suus, sciens hoc, congregato maximo exercitu,
ivit contra Athenas et obsedit eas.  In parvo tempore cepit
civitatem, quam sibi subiugavit cum terribilibus legibus; et,
inter alias, omni anno oportebat quod Athenienses micterent
septem iuvenes, decoros et nobiles, per sortem, devorandos a
Minotauro.  Nunc notandum de Minotauro.  Ista Pasiphone, uxor
Mynois, luxuriosa nimis, semel stans ad fenestram palatii regii,
vidit in uno prato unum taurum coeuntem cum una vaccha; quod
videns, subito fuit philocapta de illo tauro, et misit pro uno
subtilissimo et ingenioso viro, nomine Dedalo, et dixit ei: Fac
sicut vis, et age ut habeam et possim rem agere cum tali tauro. 
Dedalus fecit unam vaccham de lignis; postea fecit interfici
taurum illum de quo regina loquuta est, et decoriavit eum.  Demum
pelle eius vestivit vaccham, factam de lignis, et taliter
ordinavit, quod Pasiphone latens in illa vaccha lignea, habuit
rem agere cum illo tauro, ex quo concepit et genuit, et conceptum
peperit Minotaurum, idest semitaurum, quia erat semihomo et
semitaurus.  Crescens, erat ferox; comedebat homines.  Et ideo
Mynos, in vindictam filii sui Androgei, volebat omni anno septem
iuvenes nobiles et formosos Athenienses, devorandos ab illo
Minotauro.  Et rex Mynos precepit predicto Dedalo, tam ingenioso,
ut faceret unam caveam, sive unum carcerem, in quem quis bene
posset intrare, sed exire non.  Talem carcerem, ut sibi precepit
rex, fecit et ordinavit Dedalus; in quem quis intrabat, sed
nunquam exire poterat, propter diverticula et errores: et vocatus
est ille carcer, Laberintus, idest error inexplicabilis; in quo
carcere erat reclusus Minotaurus.  Et sic singulis annis
oportebat quod isti septem iuvenes Athenienses, per sortem, unus
post alium, intrarent laberintum, devorandi ab hoc Minotauro. 
Currentibus annis, accidit per sortem quod oportuit Theseum,
filium Egei regis Athenarum, patrem Ipolithi (qui Theseus, filius
regis, erat dux Athenarum) venire, cum sex sotiis devorandis a
Minotauro, ad Cretam insulam per mare; et sic venit.  Sed quando
recessit ipse Theseus cum suis sotiis de Athenis, pater Thesei,
scilicet rex Egeus, fecit poni super malum, idest arborem navis,
vela nigra, precipiens quod, si casus aliquis eveniret, quod suus
filius Theseus liberaretur et redire posset, reportarent vela
alba; si autem moriretur, reportarent vela nigra, sicut portabant
in eundo.  Superveniente Theseo ad insulam Crete, et veniens ad
domum regiam cum suis sotiis, Adriana, filia regis Mynois, videns
Theseum tam decorum, tam nobilem, fuit philocapta de ipso, et
clam ordinavit loqui cum illo.  Quo facto, clam dixit Theseo: Si
vis me assumere in uxorem tuam, et meam sororem Phedram dare
filio tuo Ipolitho, ego liberabo te a morte, docens te quomodo
interficies germanum meum Minotaurum, et sic evades mortem.  Quod
audiens Theseus, gavisus est, et promisit omnia que ipsa Adriana
petebat.  Tunc Adriana fecit fieri tres grossos globos de pice,
cum multis pilis equorum, in illa pice commixtis, et fecit
preparari unam magnam clavam, idest mazzam, sive maleum; demum
dedit isti Theseo hec, et unum globum de filo, dicens: Hoc filum
alligabis carceri in principio introytus, et sic, pergendo per
laberintum, portans tecum istam clavam, et hos bollos grossos de
pice et pilis, et filum semper tene: cum fueris ante Minotaurum,
ipse aperiet os ad devorandum te: tunc tu proiicias unum bolum de
istis; ipse devorabit: cum iterum aperuerit os, et tu proiicias
alium; et sic tertio: quo facto, ipse laborabit ad deglutiendum
hos tres bolos: tunc assumpta clava, percutias eum in capite, et
interfice eum.  Demum, sequens filum, retrocedens per viam, quam
demonstrabit tibi filum, observa michi promissa.  Sicque factum
est; et omnia ad nutum successerunt.  Tunc occulte Theseus, cum
amasia sua Adriana, filia regis Mynois, et sua sorore Phedra, et
cum sotiis suis, clam ascendit navem; et, propter festinantiam,
non fuerunt memores naute mutare vela nigra in alba, et
navigantes pervenerunt per mare prope Athenas, sic iam orto sole,
stante Egeo, patre Thesei, et speculante reditum navis; qui
videns vela nigra, putans filium suum, Theseum ducem, fore
devoratum et mortuum a Minotauro, proiecit se in mari et
submersus est ibi; unde postmodum fuit vocatum illud mare Egeum,
et sic adhuc vocatur.  Ista hystoria partim vera est, scilicet de
morte Androgei, filii Mynois, sed de Minotauro credo quod sit
fictio.  Aliqui tamen dicunt contrarium, asserentes de Minotauro
esse veram hystoriam, quod non credo: hoc bene assero, quod Mynos
habuit unum filium ferocem, lascivum, dissolutum, sicut est
taurus; qui fuit adeo crudelis, quod interficiebat homines ad
solatium.  De laberinto non est verum; sed sic est, quod in
insula Crete unus est collis, sive mons, in quo cavatur aurum et
foditur argentum; et a fodientibus aurum et argentum facta sunt
multa diverticula, in quibus aliquando perduntur homines; et illa
diverticula multa et multa vocantur laberintus.  Et ego iam fui
in laberinto cum multis sotiis; sed intravi cum duobus cereis
accensis, et cum fune, quo intravi et exivi cum sotiis meis. 
Utrum autem sit possibile, quod ex uno tauro et una femina
speciei humane nascatur tale monstrum, intelligentibus relinquo.

	|13-15.~  Modo ad textum: |que~, scilicet infamia, |fuit
concepta in falsa vaccha~: idest, que apparebat vaccha vera et
non erat: et quando vidit nos, scilicet ille Minotaurus,
semetipsum momordit propter rabiem, sicut ille quem ira siccat,
idest commovet.  Aliqui dicunt hic quod hic taurus, qui impregnat
reginam Pasiphone, uxorem Mynois, fuit unus notarius, sic vocatus
taurus, quem notarium habuit illa regina ope et opere, idest ex
lenocinio, illius Dedali, et ex concubitu illius notarii cum
regina natus fuit ille filius, vocatus Minotaurus propter
lasciviam suam, pravitatem, crudelitatem et atrocitatem:
hystorialiter dictum est.  Verum est quod dux Athenarum, Theseus,
conduxit secum de Creta duas filias regis Mynois per mare, et
quando fuit in una insula inhabitata, ibi dimisit Adrianam, que
postmodum ope Deorum et gratia maxime Bacchi, Dei vini,
transformata fuit in stellas, que dicuntur sertum, idest
girlanda, filie Mynois.  Et, Adriana, hic, in insula inhabitata,
derelicta, accepit sororem suam Phedram in uxorem.

	|16-21.~  Sapiens meus, scilicet Virgilius, versus ipsum,
scilicet Minotaurum, clamavit, dicens, supple: Forsan, tu credis,
quod hic sit dux Athenarum, qui in mundo superiori tibi porrexit
mortem, idest dedit?  Recede hinc, bestia, quia hic non venit
doctus a tua sorore, sed vadit propter videre vestras penas. 
Ideo Dantes fingit hic, in isto introytu, Minotaurum crudelem et
atrocem, ad denotandum crudelitatem violentorum punitorum.  Hic
dicit Virgilius Minotauro: Non venit hic huc, doctus amore
femine, sed venit solummodo amore virtutis, ad cognoscendum,
[per] conditionem intellectivam, penas, ut caveat a sceleribus,
propter que posset incurrere tales penas; et sic vult docere
alios.

	|22-27.~  Modo facit comparationem morum istius
Minotauri, dicens: Qualis est ille taurus, qui dislaqueatur,
idest solvitur a laqueo, idest a ligatura, tunc quando iam
recipit ictum mortalem, qui ire nescit, sed hac, illac saltat;
sic vidi ego Minotaurum taliter facientem; et ille |accortus~,
idest previsus, Virgilius scilicet, clamavit: Curre ad passum;
quousque est in furia, bonum est quod tu te cales, idest quod tu
descendas moraliter.  Nota quod, quando tyrampnus est [in] furia,
bonum est dare locum ire et fugere a facie eius.  Nam sepe
furiant tyrampni, quando dicitur eis aliquid displecibile, sicut
hic Virgilius dixerat Minotauro, quando dixit sibi: Bestia; et
reduxit sibi ad memoriam mortem eius.

	|28-30.~  Sic prendimus viam inferius per |scarcum~,
idest ruinam, factam de illis lapidibus ruinatis, que movebant se
sepe sub pedibus meis, propter carcum novum, idest pondus
inusitatum.  Ideo dicit novum; nam per illam viam non solent ire
nisi anime incorporee, [et] ego eram corpus.

	|31-45.~  Ego ibam cogitando, idest, quod hec via esset
facta per violentiam, propter defformes rupturas lapidum; sed
magister vidit cogitationes meas, et ideo ipse dixit: Tu cogitas,
forsan, in ista ruina custodita ab illa ira bestiali, scilicet
Minothauro, quam (habet [textus]) nunc extinxi: idest quam tacere
feci, sicut audivisti.  Et volo quod tu scias, quod alia vice,
quando descendi huc inferius, in bassum Infernum, idest in ymum,
ista |roccia~, idest ruina, nondum erat |cascata~, idest ruinata. 
Sed certe modicum ante, si bene discerno, quam veniret ille, qui
magnam predam tulit a Dite; idest abstulit a diabolo, de circulo
superno, idest de Limbo, idest de circulo, in quo sunt viri
illustres, in quo non est pena sensus, [sed] solum dampni: ex
omni parte, alta, idest profunda, vallis feda, idest putrida,
sive fetens, tremuit: ita quod cogitavi quod universum sentiret
amorem, propter quem fuit aliquis qui credidit, scilicet
Anaxagoras et etiam Eraclitus, pluries mundum in chaos conversum;
in chaos, in confusionem, vel in confusum: et in illo puncto ista
antiqua roccia, idest ruina, hic et alibi tale fecit reversum,
idest sic revolvit.  Hic sunt aliqua notanda.  Primo, quod
tempore paxionis Iesu Christi, quando hora nona Christus
expiravit, fuit terremotus generalis ex miraculo.  Tunc
postmodum, idest quando Christus descendit ad Infernos, liberavit
patres nostros, qui erant in Limbo, et extraxit inde et duxit ad
celum in die resurrectionis.  Opinio Dantis est, quod anima
Christi stet[it] in Paradiso terrestri, a morte corporis, que
fuit in die Veneris in meridie, usque ad diem dominicum Pasche;
et tunc, ante ortum solis, ivit ad liberandum Patriarcas et
Patres, etc; ideo dicit pro prima, idest, duos dies.  |In chaos
conversum~: tangit opinionem Empedoclis et Anaxagore.  Hi duo
philosophi tenuerunt talem opinionem, quod lux et amicitia, idest
amor et discordia, essent principia rerum naturalium, et quod
aliquando omnia centra particularia et singularia continebantur
et redibant in unum chaos, idest in unam confusionem; et istam
reductionem vocabant chaos, factum propter amicitiam et amorem. 
Postea veniebant res ad divisionem et litem, et sic de illo chaos
fiebant res distincte specie et genere; et hoc fiebat virtute
litis et discordie; quoniam, sicut amor et amicitia reducebant
omnia in unum, scilicet chaos, et ibi omnia erant glutinata
simul, ita quod quodlibet erat in quolibet; ita postmodum, per
litem et discordiam, res ab illo chaos separabantur, et fiebant
nove species et nova genera rerum.  Que opinio fuit falsa, et
tangitur ab Aristotile primo Phisicorum et primo Methaphisice. 
Et sic crediderunt Empedocles et Anaxagoras, quod sepe mundus
transmutaretur; quam opinionem tangit hic auctor retentam fuisse
a Virgilio.  Quam opinionem ego, qui expono librum Dantis, non
credo Virgilium nec Dantem tenuisse, quia in nullo opere Virgilii
hoc reperitur.  De Dante non est dubium.  De chaos ponatur tale
exemplum.  Accipiatur una libra de cera, que sit sic in massa,
idest tota simul condensata: tota simul illa cera tunc dicitur
stare in pace et in amore.  Sed, si de illa cera fierent alique
res variarum figurarum, ut de una parte fieret una candela, de
alia fieret una impressio unius sigilli, fieret una ymago
hominis, vel equi, vel etc.; tunc illa cera diceretur habere
litem, quia ille partes essent ab invicem separate.  Ita
ymaginabantur Empedocles et Anaxagoras, quod omnia entia mundi
aliquando revertebantur in invicem, ac si multe cere partes
redirent in unam, et tunc esset chaos, et essent in amicitia.  De
tali chaos loquitur Ovidius in primo Metamorphoseos, ubi sic:
Ante mare, ante terram et quod tegit omnia celum, unus erat toto
nature vultus in orbe, quem dixere chaos; idest antiqui.

	|46-48.  Ma ficca gli occhi a valle: sed dirige inferius:
ficca~: idest incline fixe oculos, quia approximat,
|s'approccia~, riparia sanguinis, in qua bullit, idest fervet,
omnis, qui per violentiam aliis nocet.

	|49-51.  O cieca cupidigia~: idest cupiditas rea, idest
mala: |e folle~, idest fatua, que nos sic |speronas~, idest
calcaribus pungis, in vita |curta~, idest brevi, et in eterna
postea tam male nos |mollas~, idest balneas.  Auctor hic exclamat
contra cupiditatem dominii, scilicet dominandi, quia propter
talem cupiditatem, homines crudeles effundunt sanguinem humanum,
interficiendo multos, et mortem plurium ordinando.  |Molli~:
vulgare lombardicum: stare in aqua dicitur: |Tu te molla~, idest
diu in aqua manes; et ita isti tyrampni dicuntur mollari in
sanguine, idest diu in sanguine morari.

	|52-57.  Eo vidi una ampia fossa.  Ego vidi unam amplam
foveam~: hec est secunda pars huius capituli, in qua describitur
in generali pena tyrampnorum, sive violentorum, sic: Ego vidi
unam amplam foveam, in arcum tortam, idest per modum circuli,
sicut est ille, qui totum planum amplectitur, idest circuit,
secundum quod dixit mea scorta, idest conductor Virgilius, supra
in capitulo precedenti, quando distinxit circulos, etc.  Et inter
principium ripe et ipsam, scilicet fossam, |in traccia~, idest
simul unus post alium currentes, currebant Centauri, armati cum
sagiptis, sicut solebant in mundo, scilicet ire armati archubus
et sagiptis: |a caccia~, idest persequendo, scilicet alios. 
Notandum, quod pena tyrampnorum et violentorum talis est. Unus
circulus est qui continet alios circulos inferiores: intra illum
circulum est una vallis circularis, plena sanguine bulliente; et
in aliquo loco illa vallis est profundior in una parte, quam in
alia; et in aliquo loco vix homo balnearet pedes, in aliquo homo
staret totus sub, in aliquo loco usque ad pectus, etc.  In isto
sanguine bulliunt anime tyrampnorum violentorum.  Demum, inter
illum circulum et alium circulum inferiorem, est semita, per quam
transeunt et currunt continue Centauri cum archubus et sagiptis;
et si aliqua anima exiret aliquantulum extra sanguinem ad
allievandum penas, subito illi Centauri sagiptant eos, et feriunt
cum sagiptis.  Centauri sunt semiequi usque ad pectus, et
semihomines ab umbilico; et supra sunt homines: sicut videmus
hominem equitantem semiequum et semihominem.  Et quia
stipendiarii equestres, communiter etiam pedestres, sunt ministri
tyrampnorum, et serviunt tyrampnis, in quibus tyrampni ponunt
fiduciam suam, a quibus pluries decipiuntur; ideo Dantes fingit,
quod isti Centauri cruciant tyrampnos cum sagiptis.  Stipendiarii
autem communiter sunt effusores sanguinis, et multum sanguinem
effundunt, et dissipant bona predata, et sepe etiam moriuntur ad
hospitalia, et sepe etiam interficiuntur; ideo ponuntur hic in
hoc loco.  Centauri, secundum fictionem poetarum, talem originem
habuerunt.  Mars, volens concubere cum Iunone, que sibi
promiserat assensum, in aiere ludens cum ea, que est Dea aieris
(licet inhonestum sit talia perpetrare, oportet tamen, propter
intellectum poesis, habere sic scribere), dum autem esset in actu
venereo cum ipsa, tunc Iuno tenuit talem modum, quod ipsa non
recepit semen, sed in aiere sparsum fuit; et ex illo semine sic
effuso in aiere, quia semen divinum erat, geniti sunt isti
Centauri, idest Centum aure.  Ab aura, que est levis et velox,
sumitur denominatio.  Sicut etenim nubes velox est, ita isti
Centauri semihomines et semiequi, scilicet isti stipendiarii
equestres, sunt veloces, discurrentes, depredantes, capientes
homines, interficientes; et aliquando etiam sunt interfecti. 
Nubes etiam faciliter resolvitur parvo vento, vel sole.  Ita
quotidie dicitur: Talis homo armorum, trucidatus est, et talis ab
eo mortuus est, captus, etc.  Isti semel invitati fuerunt ad
nuptias Peritoi, sotii Thesei: quando fuerunt bene repleti cibo
et potu, quasi crapulati, voluerunt rapere sponsam; sed Theseus
fortis vulneravit, eos, repulit et fugavit.  Sic stipendiarii
discurrunt ad epulas, prandia, cenas, ad nuptias, et bene pasti
et repleti, crapulati, veniunt ad verba, demum ad verbera, demum
aliquando se interficiunt invicem.

	|58-63.~  Videndo ipsi nos descendere, quilibet stetit,
idest currere destitit, et de acie eorum tres recesserunt cum
archubus et astilibus, idest sagiptis electis; et unus eorum
clamavit: Ad quod martyrium venitis vos, qui descenditis
|costam~, idest clivum?  Dicite ibi, sin autem, archum |tirabo~;
idest, nisi dixeritis, sagiptabo vos.

	|64-66.  Magister meus dixit~, supple, illi: Responsionem
faciemus Chyronti ibi de propinquo: male fuit velle tuum semper
sic citum, sive velox; idest, pro malo semper fuisti tam velox in
volendo, scilicet non licita.

	|67-75.  Demum temptavit~: idest, tetigit me; scilicet,
magister; et dixit: Ille est Nexus, qui moriebatur propter
pulchram Deyaniram, et fecit de se vindictam ipsemet.  Et ille,
qui est in medio, qui suum pectus intuetur, est magnus Chyron,
qui nutrivit Achillem.  Alius est Follus, qui fuit tam plenus
ira.  In circum fossatum vadunt mille et mille, sagiptando omnem
animam se evellentem, idest exeuntem, de sanguine, plusquam sua
culpa sortivit, idest in sortem dedit; quia, secundum culpas,
datur hic sors pene, quia secundum quantitatem peccati est hic
penarum modus.  Notandum, quod hic fit mentio de tribus Centauris
signanter, scilicet de Nexo, Chyronte et Follo.  Nexus fuit homo
armorum, velox et furiosus, qui erat prope unum fluvium, ad quem
applicuit Hercules cum sua amasia Deyanira, ferens secum archum
et sagiptas venenatas veneno idre, quam ipse Hercules
interfecerat.  Fluvius erat satis profundus, qui non facilis
transiebatur.  Videns Nexus, violentus predator, Herculem
venientem de Grecia in Callidoniam patriam, cum uxore sua
Deyanira, dixit Herculi: Ego hic sum nudus, quia volo transire
sicut et tu: volo te iuvare: portabo uxorem tuam Deyaniram super
humeros meos; et tu te expolia te, et porta pannos tuos et alias
res quas habes.  Hercules hoc acceptavit pro gratia.  Nexus,
ponens Deyaniram super se, subito transivit fluvium, quam
depositam in terra voluit opprimere; quod cernens Hercules,
tetendit archum, et sagiptans unam de illis sagiptis, vulneravit
ipsum Nexum, ex quo vulnere tandem mortuus est.  Sed, antequam
moreretur, accepit unam camiseam, quam intinxit in suo sanguine
venenato, fluente ex vulnere sagipte; quam camisiam sic intinctam
dedit ipsi Deyanire, dicens sibi: Tene istam camisiam; et si
unquam ullo tempore Hercules caperetur amore alterius mulieris a
te, fac taliter quod ipse Hercules semel induat se istam ipsam
camisiam, et subito recedet ab ipso omnis amor, et solum te
diliget.  Hoc credens credula mulier, recepit camisiam, quam diu
tenuit.  Fluente aliquo tempore, Hercules philocaptus fuit de una
alia femina, nomine Iole; quod perpendens Deyanira, uxor
Herculis, petenti Herculi una dierum albam camisiam, cum esset in
sudoribus, Deyanira ipsa porrexit sibi camisiam illam, que fuerat
intincta sanguine, etc.; ut dictum est.  Quam cito habuit
camisiam in dorso, tam cito corpus Herculis incepit comburi
propter venenum, etc.; unde ipse Hercules vexabatur, discurrebat,
et nullo modo potuit extingui ille sanguis, qui ex camisia ortum
habuit propter venenum; et sic Hercules, discurrens per silvam
Oteam, igne consumptus fuit.  Et de ista combustione Herculis,
facta in silva Otea, fit decima tragedia; et facta est a Seneca;
que deci[m]a tragedia, vocatur Hercules Octeus; et sic
intitulatur.  Qui bene notat hanc hystoriam, perpendit quod iste
Nexus fecit vindictam de morte sua; quia Hercules, sagiptans, eum
interfecit, et ipse scivit sic ordinare de illa camisia, quod
propter ipsam Hercules mortuus est.  Ideo dicit textus: |Qui
fecit vindictam ipsemet.~  Notandum, quod secundus Centaurus, hic
nominatus, est Chyron.  Iste fuit prudens homo et inter alios
satis moderatus et minus malus.  Sic sepe accidit, quod inter
homines armorum est aliquis nobilis, etc., qui se cavet multum,
et non ledendo nimis; et licet apprehendat captivos, attamen
minus male et minus indecenter tractat eos.  Iste Chyron fuit
dominus et rex insule Aschiri (Aschirum est una insula in
Archipelago), cui Chyronti fuit destinatus Achilles nutriendus. 
Notandum quod domina Thetis, regina unius civitatis in Aprutio,
que vocatur civitas de Chieti (adhuc est civitas et habet bonum
episcopatum), nato sibi hoc filio, scilicet Achille, misit pro
astrologis, magis et auguratoribus, et dixit eis: En filium meum
Achillem, sic nominatum: indicate michi, que erunt fata, que erit
fortuna sua, quantum vivet, ubi et qualiter morietur.  Qui
dixerunt: Hic erit fortissimus, doctissimus, et nobilissimus, et
strenuissimus in armis, in potentia, in sapientia, etc.; sed
conducetur ad bellum troyanum et ibi interficietur.  Quod audiens
regina Thetis, dedit filio suo unum potum, causativum maximi
sompni, et dormientem destinavit eum ad insulam Aschiri, scribens
Chyronti regi, ut nutriret istam suam filiam: quia mater sua
induerat ipsum veste puellari, videbatur nempe puella quinque
annorum vel sex.  Qui Chyron, suscipiens Achillem leto corde,
cupiens complacere domine regine Theti, matri Achillis ipsius,
putans eum esse unam puellam; immiscuit cum suis filiabus. 
Habuit ipse Chyron duas parvas filias, quarum una vocabatur
Diademia: nutriebantur ad invicem.  Crescentibus hiis, scilicet
Achilles et Diademia, cum aliis, Achilles incepit diligere
Diademiam et e contra; in tantum quod ipse impregnavit eam.  Res
fuit facta nota patri Diademie; et visa virtute, Chyron dedit
eam, scilicet Diademiam, filiam suam, in uxorem Achilli, qui ex
ea genuit Pirrum et alios multos filios.  Iste Pirrus,
primogenitus suus, interfecit regem Priamum, filium suum Politem,
et fecit vindictam de morte patris sui Achillis, quem
interfecerat Paris, filius regis Priami, etc.  Et habetur in
Troyano et in fine libri secundi Eneydos.  Hunc Achillem nutrivit
Chyron, ut hic dicit textus: |Ille est Chyron, qui nutrivit
Achillem.~  Iste Chyron nutrivit Achillem, postquam dederat sibi
filiam in uxorem.  Docuit eum exercitare in armis, quia ipse
Chyron erat magnus magister et domitor equorum; fuit etiam magnus
miscicus et cognitor erbarum.  Et sic docuit Chyron Achillem
artem bellandi, pugnandi, ensitandi: habuit ipsum valde charum. 
Follus vero fuit unus homo armorum, iracundus nimis, de quo
dicetur alias, loco suo.  Finguntur Centauri sic semihomines et
semiequi, quia, licet stipendiarii habeant apparentiam humanam,
habent tamen mores equinos, scilicet violentos; igniunt, furant,
discurrunt.  Quia equis utuntur ipsi stipendiarii, propterea quia
sunt animalia cursatilia, idest apta nata ad currendum; ita
stipendiarii sunt in continuo cursu, etc.

	|76-78.  Noi ci appressammo.  Nos appropinquavimus:~ 
ista est tertia pars huius capituli, in qua nominantur aliqui
magni violenti, et quomodo auctor et suus magister fuerunt
recepti ab istis tribus supradictis Centauris, et de scorta eis
data.  Dicit sic textus: Nos appropinquavimus illis feris, idest
Centauris snellis, idest velocibus et levibus, ferocibus ad
predicta: et Chyron accepit unum stralem, idest unam sagiptam, et
cum coccha (idest principio sagipte, idest illa summitate
sagipte, ubi est illa fexura, que ponitur super cordam archus,
vel in qua fexura intrat corda archus), cessavit barbam retro ad
mandibulas, quia ipse habebat magnam silvam pilorum, que usque ad
pectus pendebat; quos pilos detexit cum coccha, ad denotandum
quod homo sapiens, quando loquitor, primo considerat finem.  Pro
sagipta considera sermonem volatilem; sic volat verbum: preterea,
nulla sagipta penetrat subtilius quam verbum, preterea, sagipta
emissa non potest revocari; nec verbum emissum et prolatum est
revocabile.

	|79-82.~  Quando discooperuit magnum os, dixit sotiis:
Perpendistis vos, |sete voi accorti,~ quod ille, qui est retro,
movet quidquid tangit?  Sic non solent facere pedes mortuorum. 
Ergo motus ille est signum vite.

	|83-87.~  Et meus bonus dux, qui iam erat ad pectus, ubi
due nature sunt consortes (quia in pectore Centaurorum, qui sunt
equi usque ad pectus, et supra pectus sunt semihomines, dicte
nature, scilicet humana et equina, sunt consortes, idest
coniuncte), respondidit, scilicet magister, illi, scilicet
Chyronti: Bene est vivus, et sic solus, ostendere sibi vallem
buiam, idest obscuram, me oportet: necessitas conducit eum, et
non delectatio.  Quasi dicat Virgilius: Iste vivus est; sed non
est homo violentus, qui effuderit cruorem humanum; sed venit
propter addiscere, ad vestras expensas, modum vivendi, et docere
alios, ut sit bona cautela ad non peccandum.

	|88-90.~  Talis recessit a cantu Alleluie, que michi
commisit istud officium novum: non est latro, scilicet ipse
Dantes, nec ego anima |fuia~, idest furiosa; vel fura, idest
anima furis.  Quasi dicat Virgilius: Beatrix, idest sacra
Theologia [recessit] a cantu Alleluie (Alleluia, nomen ebraicum,
et significat canticum letitie), quoniam Beatrix stat iuxta
scabellum Dei, ubi semper cantatur Alleluia, idest canticum
letitie; et venit ad Limbum, ubi erat Virgilius, in succursum
Dantis, ut predictum est.  Non est latro, idest Dantes; nec homo
violentias inferens alicui; nec fraudulentus; ideo non venit ad
penas istas, quia eas non meruit.  Fur est qui latenter rapit
alienum, invito domino; sed latro est ille, qui violenter et
palam rapit alienum.

	|91-93.~  Sed propter illam virtutem, per quam moveo
passus meos per tam silvestrem stratem, da nobis unum de tuis,
scilicet sotiis, apud quem simus propinqui.  Subaudi, per gratiam
divinam, qua ego duco istum.

	|94-96.~  Et qui nobis ostendat ubi se guada: idest ubi
transitur, idest ubi sit bonus passus ad transeundum: et qui
portet istum in groppa: idest in spatulis, quia non est spiritus,
qui per aierem vadat, sicut ego, etc.

	|97-99.~  Chyron vertit se in dexteram poppam, mammillam
idest, [et] dixit Nexo: Revertere, et conduc eos, et fac cessare
si alia fera obviaret, idest cave ne fiat istis aliqua violentia. 
Sic sepe Danti, eunti per mundum, fuit a nobilibus et dominis
data sibi scorta, quia erat homo virtuosus.

	|100-105.  Ora ce movemo.  Iam movimus nos:~  ista est
quarta pars huius capituli, in qua nominantur aliqui notorii
violenti.  Iam movimus nos cum scorta fida, prope prodam bulloris
rubei, idest sanguinis vermilii, idest rubei, ubi bullientes
faciebant alta strida, idest fortiter clamabant et lamentabantur. 
Ego vidi sub, usque ad cilia, gentem, idest sub sanquine
bullientem.  Et magnus Centaurus, idest [Chyron], dixit: Illi
sunt tyrampni, qui dederunt in sanguine et |in aere~, idest in
bonis aliorum, |de piglio~; idest posuerunt manum in sanguinem et
in bonis aliorum.  Ecce quod tyrampni, qui magis fuerunt
violenti, plus merguntur in sanguine, scilicet usque ad cilia,
idest usque ad supra oculos.

	|106-108.~  Hic plorantur dispietati dampni, idest impia
dampna: hic est Alexander et Dyonisius, qui fecit Seciliam habere
dolorosos annos.  Auctor incipit a duobus maximis feris et
crudelibus violentis.  De isto Alexandro dicunt aliqui, quod non
fuit ille Alexander Macedonie, sed de quodam alio, sic Alexandro
vocato.  Ego autem credo, quod de Alexandro Macedonie loquitur,
cum ille fuerit maxime furiosus tyrampnus, crudelis, etc. 
Fuerunt procul dubio plures Alexandri de sua prosapia; nam tres
ante ipsum fuerunt, qui non fuerunt homines magne fame, maxime de
violentia, Alexander, filius regine Olimpie, qui dictus fuit
filius Philippi Macedo[nis], de quo habetur in primo capitulo
primi Machabeorum, fuit maximus tyrampnus, crudelissimus,
impiissimus.  Hic fuit bene trecentis annis ante Cesarem: fuit
adeo superbus, quod voluit adorari pro Deo; ita iracundus quod
pro parva causa interficiebat etiam sibi dimesticissimos;
luxuriosissimus, qui neutri pepercit sexui; fuit ebriosissimus;
ultra alios delectabatur in effusione sanguinis humani.  Dicit
Lucanus illic: Proles neptunia Philippi, felix predo, iacet. 
Orosius, scribens ad Augustinum: Alexander ille, miserorum
gurges, totius orientis turbo, semper suorum aut alienorum
sanguinem sitiebat.  Auctor igitur intelligit de Alexandro magno
Macedonie, etc.  Dyonisius iste fuit circa tempus Alexandri, qui
flagellavit partes orientis; et iste Dyonisius flagellavit partes
occidentis.  Fuit de insula Sicilie, de civitate nomine Siracusa;
que, licet sit modo bona civitas, fuit tamen alias melior.  Iste
primus fuit homo valens, fecit mirabilia contra Cartaginenses,
fuit sapiens in consiliis, rubeus, lentiginosus; venit in
Calabriam, et fecit magna gesta; tandem factus dominus in
Sicilia, conversus est in tyrampnidem, et factus est
crudelissimus tyrampnus.  Regnavit in sua tyrampnide triginta
octo annis; fecit et fieri ordinavit nova et exquisita genera
tormentorum.  De isto Dyonisio loquitur Valerius Maximus in libro
primo, De neglecta religione.

	|109-114.~  Et illa frons, que habet pilum nigrum, est
Ezzolinus; et ille alter biondus, idest habens capillos flavos,
est Opizzus de Este, qui pro veritate fuit extinctus a filiastro,
idest previgno, superius in mundo.  Tunc volvi me ad poetam, qui
michi dixit: Hic, scilicet Nexus, sit tibi primus, idest precedat
te; et ego secundus, idest ego sequar.  Notandum, quod iste Ezzolinus fuit de uno castro
comitatus Trevisii, quod vocatur Romanum.  Iste fuit unus miles
valde sapiens et strenuus, antequam esset dux.  Demum cepit fieri
dominus castri sui, scilicet Romani, demum fuit dominus Verone,
demum Padue, Tridenti, Feltri, civitatis Trevisii.  Collegavit se
cum Frederico secundo; fecit septam cum Frederico secundo; contra
quasi ommes de Lombardia effectus fuit crudelissimus; fudit
multum sanguinem humanum, de quo dominus Iuppiter di Luppactis,
poeta Paduanus, fecit unam pulchram tragediam, in qua fingit eum
fuisse filium diaboli.  Semel, dum esset in campo et obsedebat
Mantuam, audivit quod Padua rebellaverat se sibi.  Videns quod
non poterat recuperare eam, habebat secum in campo duodecim
millia Paduanorum, quos omnes, uno mane, uno die, fecit mori et
interfici.  Hic regnavit triginta duo annis in tyrampnide sua. 
Fuit homo pilosus, et inter alios pilos habebat unum super in
naso, qui mirabiliter erigebatur, quando ipse erat turbatus, sive
iratus et iracundus.  Hic, auxilio illorum de Montecchie, factus
fuit dominus Verone; et subito factus dominus, cepit facere
trucidare omnes nobiles de Verona, et maxime illos de Montecchie,
quorum opere et auxilio factus erat dominus Verone.  Exuens
omnem humanitatem, omnem crudelitatem induit: hic fecit
interfici bene quinquaginta millia hominum.  Iste Eccerinus, sive
Ezzolinus, fuit postea interfectus miserrime ab uno rustico prope
Mantuam.  Oppizzo, sive Azzo de domo Estensi, fuit dominus
Ferrarie primo; qui favore Ecclesie et Venetorum accepit Paduam;
et fuit ille qui dedit conflictum Eccerino super fluvium Adde;
qui Eccerinus iverat Mediolanum, ubi habebat tractatum occultum;
sed ipso eunte versus Mediolanum, tractatus fuit discoopertus, et
oportuit ipsum redire.  Dum rediret, habuit conflictum super
fluvium Adde ab ipso Opizzo.  Iste Opizzo fuit interfectus a
filio suo; propter hoc dixit Dantes, a filiastro ipsum fuisse
extinctum; qui[a] non fuit congruum quod fuerit interemptus a
filio.

	|115-117.~  Modicum ulterius Centaurus resedit; stetit
super unam gentem, que usque ad gulam videbatur quod de illo
bullicame exiret: modo intrant in sanguinem: Centaurus precedit
et portat Dantem, et Virgilius sequitur.  Dum fuerunt, Centaurus
stetit super aliquos alios, qui minus delinquerunt.  |Sicut de
bullicame:~  bullicame est unus magnus fons bulliens fortissime,
et est aqua tam calida, sicut in mundo est; et de isto bullicame
exit magnus rivus aque calidissime: est prope civitatem Viterbii
prope unum miliare, ubi sepe fui; et sunt ibi bona balnea: de quo
bullicame alibi dicetur.

	|118-120.~  Ostendit nobis unam umbram ex una parte
solam, dicens: Illa fixit in gremio Dei cor, quod super Tamisiam
adhuc |si cola~, colitur, idest monstratur.  Hic est notanda una
hystoria talis.  In regno pulcherrimo et ditissimo, quod vocatur
et dicitur regnum Anglie, sicut nunc, ita antiquo tempore, multa
dominia erant.  Primo, regnum: demum est principatus Gallie; et
hoc dominium communiter attribuitur primogenito regio: est
ducatus Lancastrie: comitatus Cantie, etc.  Aliquando mutantur
secundum bene placitum regni.  Modo ubi ducatus Lancastrie est,
quodam tempore erat comitatus, et dicebatur tunc comitatus
Lancastrie.  Modo, in anno millesimo ducentesimo quadragesimo
quarto, erat in Lancastria unus comes, nomine Simon, qui habebat
filium bene strenuum, nomine comitem Guidonem, comitem de
Monfort.  Comes Simon, veniens in indignationem regis Anglie,
fuit captus et tortus.  Confessus fuit aliqua, propter que fuit
raptatus et turpi morte iustitiatus; propter cuius mortem filius
suus, nomine Guido, arripuit fugam, et recedens de Anglia et
transfretans, venit in Frantiam, et perveniens Parisius, ibidem
residebat.  Isto tempore vocatus fuit Karolus, dux Andagavie,
germanus regis Ludovici, regis Frantie, a papa Clemente quarto,
ex eo et pro eo quod regnum Sicilie occupabatur per Manfredum,
filium naturalem imperatoris Frederici secundi, de quo dictum est
superius ad plenum.  Volebat enim papa predictus deponere
predictum Manfredum de regno; et vocatus dictus Karolus per
papam, cum bono exercitu venit ad partes Ytalie cum multis
navibus per mare.  Tunc ille Guido, qui erat strenuus, placuit
multum isti Karolo, quem secum duxit in Ytaliam per terram. 
Venit iste Guido, strenuus miles predictus, cum exercitu;
conduxit etiam uxorem dicti ducis.  Cum exercitu veniens in
Ytaliam, papa Clemens quartus investivit eum de regno Sicilie, et
post multa bella, tandem dictus Karolus, noviter institutus rex,
prope Beneventum habuit in bello victoriam de rege Manfredo, qui
in bello illo fuit interfectus.  Iste rex Karolus primus
diligebat multum istum militem de Anglia, scilicet dominum
Guidonem.  Propter aliqua, que tunc temporis evenerunt, Ecclesia
instituit istum Karolum, novum regem Sicilie, suum vicarium in
Tuscia; qui rex, non valens recedere de regno, misit istum
dominum Guidonem anglicum, suum commissarium ad partes Tuscie,
scilicet ad Patrimonium, et ad aliquas alias terras.  Existente
tunc dicto domino Guidone in officio predicto commissionis,
moriebatur papa Viterbii; quo mortuo, cardinales intraverunt
conclavem pro eligendo novo summo pontifice.  Interdum dum hec
agerentur, tunc rex Karolus venit Viterbium, et similiter ille
dominus Guido, vicarius suus.  Et erant ibi, et omni die ibant ad
missam capelle papalis.  Tunc quidam realis regni Anglie, nomine
Henricus, nepos regis Riccardi, regis Anglie, qui fecit mori
comitem Simonem, patrem dicti domini Guidonis, veniens de
Sepulchro Iesu Christi, applicuit etiam Viterbium, expectans
electionem futuri Summi Pontificis, ut videret illa que fuerint
pro novo Summo Pontifice, qui etiam quotidie ibat ad missam ad
capellam Pontificis.  Quem Henricum, tam nobilem virum et nepotem
dicti regis Anglie, in cappella videns ille dominus Guido, memor
mortis et raptationis patris sui, dum levabatur corpus Christi,
interfecit et per totam capellam traxit: quod multum displicuit. 
Sed quia erat commissarius regis et habebat multos clientes
secum, nemo fuit ausus tangere ipsum dominum Guidonem.  Completa
missa, unus prudens homo dixit illi domino Guidoni: Cur fecisti
tale homicidium?  Respondens dominus Guido dixit: Quia patruus
istius, scilicet rex Riccardus, rex Anglie, fecit raptari et
interfici patrem meum, ideo interfeci istum ad vendicandum mortem
patris mei.  Dixit ille: Vere tu non fecisti bonam nec iustam nec
honorabilem vindictam; tum quia, ut tu dicis, pater tuus fuit
raptatus, tum quia hunc nobilem virum interfecisti in gremio Dei,
idest in cappella pontificali, dum elevabatur corpus Domini; ita
quod hanc iniuriam fecisti Deo, quia in gremio ipsius Dei.  Adhuc
notandum, quod corpus exanime istius nobilis Henrici, nepotis
dicti regis Anglie, imbalsematum, portatum fuit ad regnum Anglie;
cuius cor extractum de corpore, fuit imbalsematum, et positum in
una piscide aurea, sive in una cassella, sive in cistella aurea,
et super piscidem illam auream positus est unus gladius directe
super cor, ut denota[re]tur violentia isti Henrico illata. 
Corpus nobilis Henrici sepultum est in Anglia, in civitate
Londoniarum, que antiquo tempore vocabatur Trinonantum, et etiam
tempore Cesaris, in uno monasterio monachorum, quod vocatur
Westmonasterium.  In cuius monasterii ecclesia est pulcherrimus
chorus, demum pulcherrima cappella, in cuius circum sunt
sepulture regum et regalium, inter quas est sepulchrum in quo
sepultum est corpus predicti nobilis, scilicet Henrici.  Super
cuius sepulchrum est una statua, que in manu sinistra tenet unam
chartam, in qua scriptum est: Hoc cor, gladio scissum, do cui
consanguineus suum, subaudi regi Riccardo, cuius erat affinis, ut
vindictam faceret de tali morte.  In manu dextera illa statua
tenet piscidem illam auream.  De morte istius Henrici nullam
mentionem fecit rex Karolus, qui debuisset punire illum dominum
Guidonem homicidam, tum propter homicidium, tum propter tempus et
horam, in quibus fuit commissum tale homicidium.  Et licet multe
cause sint, propter quas diu fuit guerra inter nobilissimos reges
Anglie et Frantie, tamen hoc homicidium non punitum fuit magna
cum causa.  Adhuc notandum quod, iuxta istam cappellam, in qua
stat sepultura prescripta dicti Henrici, fluit fluvius unus
pulcher et magnus, qui vocatur Tamisia; et communiter poete
libenter denotant res a montibus, fontibus et fluviis.  Et hic
auctor, volens describere penas violentorum, declarat que sit
illa anima, que sola stabat, dicens: Illa anima est illius,
scilicet domini Guidonis, qui fixit, idest sciscit cor, quod
supra Tamisiam colitur, idest videtur.  Sic modo prescripto,
Manfredus, de quo tactum est superius, filius Frederici secundi,
fuit rex Sicilie tali modo, vel quia pater suus Imperator dedit
sibi illud regnum; vel [quia], sic mortuo isto Frederico secundo,
filius suus Conradus, quem suus pater instituerat dominum in
Alamania, venit in Ytaliam, volens acquirere regnum paternum,
quod et fecit.  Veniens in Ytaliam, confirmavit regnum suum,
nullis resistentibus sibi, nisi Neapolitanis, quos mirabiliter et
crudeliter castigavit.  Iste Manfredus, adstrictus, veneno
extinxit germanum suum Conradum, et recepit per se regnum, quod
tenuit usque quo fuit debellatus et interfectus per Karolum
primum, factum de novo regem Sicilie a papa Clemente quarto. 
Iste Karolus dictus est primus propter eius filium, qui vocatus
fuit Karolus secundus; qui Karolus secundus fuit pater Karoli
Martello, Sancti Ludovici de Ordine Minorum, regis Roberti et
domini Philippi, principis Taranti.  Tempore istius Karoli,
insula Sicilie fuit perdita, quam acquisiverunt reges Aragonie et
adhuc tenent propter malos officiales gallicos, avaros et nimium
aggravantes populum: quos predictus Karolus secundus miserat
illuc ad regendum insulam Sicilie.  Populi nimis aggravati in
civitate Palermi, sive Panormi, insurrexerunt clamantes et
dicentes: Moriantur, moriantur gallici!  Tunc, in ista
rebellione, fuit captus ille dominus Guido, comes de Mo[nfo]rt,
qui interfecerat Henricum prescriptum; et positus in carceribus
civitatis Palermi, mortuus fuit ibi valde miser, in captivitate.

	|121-123.  Poi vidi gente:~  postmodum vidi gentem, que
extra rivum tenebat caput, et etiam totum cassum, idest pectus,
usque ad umbilicum: hic vult ostendere, quod isti fuerunt minus
violenti quam illi de quibus superus dictum est: et de istis
plures ego recognovi.

	|124-126.~  Sic plus et plus erat bassior, idest minus
cupus, ille sanguis, in tantum quod solum pedes |cocebat~, idest
calore cruciabat: |cocere,~ idest decoquere: et hic fuit de fosso
illo noster passus: idest illac transivimus fossatum.

	|127-132.~  Sicut tu ex ista parte vides bullicame, quod
semper se scemat, idest, diminuitur, dixit Centaurus, sic volo
quod tu credas, [quod] ex ista altera, scilicet parte, plus et
plus amplius deorsum premat fundum suum, quousque reconiungitur,
ubi tyrampniam oportet gemere; idest plangere, sive plorare. 
Licet iste rivus sanguis sit circularis, tamen in una parte est
profundior sanguis, et in alia parte minus profundus; et hiis
diversitatibus puniuntur diversi violenti; in profundiori magis
violenti, in minus profundo minus violenti.

	|133-138.~  Divina iustitia istac pungit: idest punit
illum Attilam, qui fuit flagellum Dei in terra: et Pirrum et
Sextum: in eternum mugiunt: |mugiunt~, idest tormentantur.  Ibi
sunt lacryme, quas bullor, idest bullitio, diserrat; idest cum
impetu emictuntur; a Ranerio de Corneto et a Ranerio Pazzo,
idest, procedunt, qui fecerunt stratis, idest viis, tantam
guerram; idest, in viis derrobabant et interficiebant
transeuntes.  Iste Attila fuit barbarus, de partibus Ungarie;
venit in Ytaliam cum magno exercitu, et fecit multam stragem
hominum, et fecit multa: inter alia combursit Florentiam.  De
isto Pirro dicunt aliqui, quod ipse fuit ille Pirrus, qui erat
rex in Grecia prope Duratium, qui venit in auxilium Tarantinorum;
sed quia ipse fuit homo maxime virtutis, non puto auctorem de
ipso loqui; sed credo quod ipse auctor intelligat de Pirro, filio
Achillis, qui fecit magnas violentias.  Ipse interfecit Politem,
filium regis Priami, Astianatem, filium Ectoris.  Sextus fuit
credelis pirata, de quo Lucanus multas crudelitates narrat.  Isti
duo Ranerii fuerunt de Patrimonio Rome: unus de Corneto; 
Cornetum est una pulchra terra, que est quasi super mare, prope
montem Argentinum; alter Ranerius fuit de Tolfa; Tolfa est unum
castrum, quod est inter Vetrallam, Civitatem Veterem, et caput
Linare: omnia hec sunt in riparia Rome, versus occidentem.

	|139.~  Demum revolvit se, scilicet Nexus, et retransivit
|guazzum~, idest illum locum, per quem transiverat pedes.  Ytalici
dicunt, quando aliquis pedes transit fluvium, idest, transit ^ad
guazzum.~

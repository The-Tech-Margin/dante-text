	|SUMMARIUM.~  In vicesimosexto capitulo, quod incipit:
^Gaude Florentia, ex quo es tam magna~, etc., auctor tractat de
octava Malibolgia, in qua punitur una species fraudis, que
dicitur malitia, alio nomine astutia naturalis, usitata in malum
proximorum.  Nam aliqui sunt valde astuti, ymo astutissimi, idest
subtiles in ingenio ad faciendum agibilia, et utuntur tali
subtilitate ingenii ad malum aliorum et in dampnum proximorum. 
Aristotiles vero, in septimo Ethicorum, vocat istam subtilitatem
ingenii, malitiam: laudat autem Aristotiles astutiam, quam dicit
esse subtilitatem ingenii, usitatam in bonum; malitiam autem
vituperat, asserens illam talem esse subtilitatem ingenii,
usitatem in malum et in dampnum aliorum.  Et ideo dicit hic
auctor, quod ipse vult refrenare ingenium suum, esto quod sit
subtile, ne quovis modo utatur ipso ad malum.  Hic ergo, in hoc
capitulo, ponitur pena talium malitiosorum, que talis est.  In
ista valle sunt multe flamme et quasi infinite, ac si in
innumerabilibus locis ibi esset magnus ignis, qui faceret flammam
in altum ascendentem.  Erant ibi quasi infiniti ignes, et in
quolibet istorum ignium, sive in qualibet istarum flammarum,
punitur aliquis malitiosus; et tales malitiosi stant absconsi in
istis flammis igneis.  Et merito hoc fingit auctor, quod ille
flamme vadunt vagando per istam octavam vallem; que flamme celant
et abscondunt malitiosos in semetipsis, multis rationibus.  Prima
est, quia tale subtile ingenium procedit a caliditate: dicit enim
Aristotiles, quod qui sunt frigide complexionis, sunt bene
memorosi; qui autem calide, sunt ingeniosi: aliqui tamen habent
utrumque.  Secunda ratio est, quia ignis semper tendit in altum:
sic malitiosi semper tendunt ad alta et ad superbiam.  Tertia
ratio est, quia ignis omnia consumit et nihil resistit igni, quia
est elementum valde activum: ita nihil resistit talibus ingeniis
et malitiis et astutie talium ingeniosorum.  Nam, non potentia
Hectoris, non sapientia et opes Priami, regis Troye, non auxilia
omnium, qui venerunt in adiutorium Troyanorum, potuerunt
resistere astutie Ulixis.  Et ideo in una flamma, que erat hic,
que ascendens in altum, habebat duo cornua, sicut erant duo
malitiosi in ea, scilicet Ulixes et Diomedes, apparuit auctori
Ulixes; de qua flamma cum Virgilio loquutus est ipse Ulixes,
asserens se ivisse vagando per mare de oriente ad occidentem; et
tandem tantum ivit inter occidentem et aquilonem, quod ipse vidit
aliquid de terra alterius emispirii, scilicet poli anthartici; et
tunc suffucatus fuit cum omnibus suis sotiis, qui erant secum in
galea sua.  Et nota quod quis potest uti malitia tali, vel
ingenio, vel quantum ad facta propria et ea que ad se pertinent,
et de tali subtilitate ingenii loquitur capitulum presens
vicesimumsextum: aliquando potest quis uti tali ingenio in
alienis factis, et de ista secunda specie tractabitur in capitulo
sequenti, scilicet in vicesimoseptimo.

	|Proemio.~  ^Gaude Florentia, ex quo es tam grandis. 
Gode, Fiorenza mia, poich@e s@i grande~: istud est vicesimumsextum
capitulum, in quo auctor tractat de octava specie fraudis, que
est malitia, sive mala astutia, qua quis utitur contra proximum. 
Dividitur autem capitulum istud in quatuor partes.  In quarum
prima tractat, in generali, penam talium malitiosorum, sive male
astutorum.

In secunda, que incipit ibi:

     Io stava sott'al ponte;
     Ego stabam prope pontem,

facit mentionem de duobus famosis spiritibus, scilicet Ulixe et
Diomede.

In tertia, que incipit ibi:

     O voi, che sete;
     O vos, qui estis,

iste spiritus astutissimus narrat suam peregrinationem.

In quarta, que incipit ibi:

     O Fratri, dissi;
     O Fratres, dixi,

indicat suam mortem et locum mortis sue et sotiorum suorum.

	|1-3.~  Primo, igitur, auctor, continuando dicta
dicendis, quia dixit de quinque furibus, sive latronibus, qui
fuerunt cives Florentini, ideo, quasi exclamando, dicit: Gaude,
Florentia, que producis tales cives et filios.  Et loquitur
ironice, quasi dicat: Non potes gaudere, nec letari; sed bene
tristari et verecundari, scilicet de magnitudine vitiorum et
numero gentium malarum; ex quo es tam grandis, quod per mare et
per terram, idest per mundum totum, percutis alas, et per
Infernum, scilicet morale, idest per vitia, scelera et peccata,
tuum nomen expanditur.

	|4-6.~  Inter latrones reperi quinque tales tuos cives,
unde michi venit verecundia, idest ex qua verecundor; et tu in
grandem honorabilitatem non ascendis, idest non honoraris. 
Dicit, verecundor, quia Dantes est de Florentia: idest
verecundatur, quod sui cives sint tam mali; verecundatur etiam,
quia isti erant milites et nobiles, et Dantes erat nobilis.

	|7-9.~  Auctor adhuc vult ostendere, quod post culpam
sequitur pena, ex pronosticacione, dicens: Sed si prope matutinum
verum sompniatur, tu senties usque ad paucum tempus ea, que nedum
Pratum, sed alii tibi agognant, idest desiderant, vel
imprecantur.  Auctor reflectit se super visione sua generali, in
qua previdit quidquid scripsit in toto isto libro, quasi dicens:
Si mea visio non est ex toto vana, quia non venit ex crapula,
quia fuit in mane, hora matutina; sed provenit ex profunda
speculatione; michi videtur quod statim habebis de hiis, que tibi
displicebunt, infra breve tempus, et que nedum ille qui sunt tibi
vicini et tibi subiecti, qui te modicum diligunt et multum
odiunt, subaudi, naturaliter, sed etiam illa, que longinqui tibi
augurantur, sicut sunt Pisani, Senenses, Aretini.

	|10-12.~  Et si iam esset, non esset tempestivum: utinam
nunc esset; ex quo infallanter esse debet; quia plus, idest in
tanto, me gravabit, in quanto plus senesco.  Hic dicunt aliqui,
quod auctor nescivit hic, in isto puncto, quid diceret, quia
diatim et omni die videmus Florentiam melius valere.  Sed
respondeo et dico, quod si quis vult bene advertere, videbit,
Dantem recte previdisse.  Hec scripsit auctor anno Domini
millesimo tercentesimo: et in anno millesimo tercentesimo quinto
fuit unus ignis in civitate Florentie, et tam succensus, quod
ultra tria milia domorum combusta sunt, cum perditione magnarum
mercantiarum, et cum perditione magni eris; et in millesimo
tercentesimo octavo fuit unum diluvium aqueum, quod omnes pontes
Florentie, qui sunt de petra, ceciderunt, et perierunt in aqua
bene septingente persone; demum in eodem anno Castrutius de Lucca
et cum Lucimborgo fecit infinita dampna in territorio Florentino. 
Notandum est hic, quod aliqui exponunt, dicentes, quod auctor
imprecatur malum civitati sue; sed non bene dicunt: nam non
imprecatur, sed predicit, ut timeant Deum et caveant a peccatis,
timens iram Dei ne superveniat in civitatem suam.  Preterea,
auctor sciebat quod quanto vindicta Dei plus differtur, tanto
acrius punit, iuxta illud Valerii Maximi, De neglecta religione:
Lento enim gradu ira, sive iustitia, ad sui vindictam procedit,
tarditatemque pene gravitate compensans.  Non loquitur hic auctor
cum appetitu mali civitatis Florentie, sed dubitat ne Deus magis
turbetur, dum plus tardat: nam impunitas est radix ire Dei, que
postea venit acerbior; nam Boetius bene probat, quod infelicior
est impunitus, quam punitus.

	|13-18.~  Nos inde discessimus, et super scalas, idest
gradus, per quas fecerant nos |borni~, idest iniqui, scilicet
demones, ascendere prius, vel illi spiritus, reascendit dux meus
et traxit me.  Vult dicere, quod Virgilius redivit per illam viam
ad pontem, per quam descendit, et ascendit pontem octave bolgie;
et prosequendo solitariam viam, per quam nunquam quis venit,
idest quia nemo unquam hanc materiam poetice descripsit, inter
rupturas et runcos scopuli, ad denotandum difficultatem itineris,
pes sine manu non se expediebat; quia, quando homo ascendit locum
valde altum et valde clivum, oportet quod se iuvet cum manibus. 
Vult dicere, quod ad faciendum hanc fictionem et descriptionem,
oportuit ipsum operari cum manu, pedibus, cum calamo, cum tota
intentione, toto corde, tota anima, tota fantasia.

	|19-24.~  Tunc dolui, et adhuc doleo iterum, scilicet
quando recordor eorum que vidi, quando dirigo mentem ad id quod
vidi et plus ingenium refreno quam soleam, scilicet in iuventute,
ut non currat, scilicet ingenium meum, nisi virtus ipsum ducat;
ita quod si stella bona, idest constellatio bona, vel melior res,
idest gratia divina, que est illa que dat stelle quidquid boni
habet influxionis, michi dedit bonum, quod ego michi ipsi de illo
non invideam, scilicet tollendo michi ipsi illud bonum.  Nota
quod auctor noscebat illud ingenium subtile ad omnia, et quomodo
habebat subtilitatem ad bonum et malum; ideo nolebat illo suo tam
nobili ingenio uti ad malum, sicut, forte, aliquando fecerat in
iuventute.  Et licet ego scirem et possem ex subtilitate mei
ingenii, tamen volo abstinere.  Nota quod hic fit mentio de
subtilitate ingenii.  Nullum dubium est, quod a natura aliqui
homines sunt subtiliores ingenii, aptiores, quam alii, ad
scientiam capessendam, et habent a natura meliorem sensum
naturalem.  A ventre etenim matris habent hoc.  Unde autem hoc
proveniat, cum omnes humane anime sint eiusdem speciei et nature,
durum est bene declarare.  Aliqui dicunt, quod, licet omnes anime
humane sint eiusdem speciei et nature, tamen una est perfectior
alia essentialiter: tamen ille excessus non variat speciem, et
sic isti habent dicere, quod substantia suscipit magis et minus. 
Et forte quod hanc opinionem habuit Magister Ioannes de Marchia
de Ripis; nec, forte, Dulmenthon hoc negaret.  Aliqui dicerent,
quod una anima humana non excedit aliam in essentialibus, nec
essentialiter; sed bene in naturalibus: et tunc isti habent
ponere differentiam inter essentialia et naturalia; et bene
potest hoc teneri gratia disputationis, et esset levius defendere
hanc opinionem quam primam.  Nec videtur inconveniens dicere et
ponere, quod una humana anima habeat meliora naturalia quam alia. 
Et forte hoc non repugnaret dictis Aristotilis in libro
Predicamentorum, ubi ponit de naturali potentia, vel impotentia. 
Et sic iste due opiniones haberent dicere, quod maior subtilitas
ingenii unius anime, quam alterius, provenit a melioribus
essentialibus, vel naturalibus.  De accidentalibus, quod una
anima est perfectior alia, hoc nemo negaret.  Aliqui dicerent
aliter, scilicet quod maior subtilitas ingenii provenit a
constellatione, sub qua iste, vel ille, generatur, vel nascitur;
et forte quod hanc opinionem tenerent aliqui astrologi.  Alii
dicerent, quod hoc provenit a molliori carne, vel duriori, sicut
videtur velle innuere Aristotiles in secundo De anima, ubi dicit,
molles carne, bene aptos; fortes autem carne, ineptos, supple,
dicimus.  Quia ista materia est subtilis et philosophica, bona
est; sed non sit modo presentis speculationis, sive ab anima hoc
procedat, sive a corpore, cui coniungitur; quia sic est, quia per
experientiam videmus, quod unus homo est subtilioris ingenii quam
alter.  Modo ista subtilitate ingenii potest homo uti in bonum et
in malum, quia illa subtilitas se extendit ad notitiam vitiorum
sicut et virtutum.  Illi, qui utuntur tali sua subtilitate in
virtuose agendo, sunt merito dicendi sapientes, et in talibus
hominibus talis subtilitas merito nominatur astutia; in illis
autem hominibus, qui utuntur tali subtilitate in malum et in
dampnum proximorum et aliorum, potest et debet vocari malitia,
idest subtilitas ingenii, usitata in dampnum proximorum et
aliorum. Et tali modo procedit auctor in hoc capitulo, scilicet
pro malitia; et in hoc vitio ponit aliquos valde magnos
peccatores, sicut fuerunt Ulixes, Diomedes, de quibus narrat in
hoc capitulo, et comes Guido, comes Urbini, sive Montisferetri,
de quo tractabit in sequenti capitulo.  Et quia auctor sentiebat
se habere talem subtilitatem ingenii excellentis, quam confitetur
se habere a bona stella, idest constellatione, quia sub Gemini
natus est, ut patebit in Paradiso, vel a meliori re, quam sit
stella, scilicet a gratia divina; ideo dicit in textu, quod vult
taliter uti ea, quod sibi ipsi non invideat: quia si ad malum
uteretur ea, cum ipsa sit optima, et male utendo proveniret sibi
ad malum, apparet quod ipsemet sibimet invideret.  Qua
subtilitate, forte in iuventute, idest ante tricesimum quintum
annum, non fuit usus usquequaque bene, ideo dicit, quod plus
ingenium refreno quam soleam; quia ipse videbat Ulixem et
Diomedem, qui fuerunt ita subtiles in ingenio et usi fuerunt in
malo tali subtilitate, in tot et tantis penis, cogitavit et
voluit se abstinere ab usu talis subtilitatis.

	|25-33.~  Modo vult auctor describere penam, quam habent
hii qui abusi sunt tali subtilitate ingenii, quo talis est.  In
ista octava Malibolgia, sive valle, sunt quasi infiniti ignes,
idest flamme, quasi volantes per eamdem vallem; et in qualibet
flamma est unus peccator.  In aliqua tamen sunt duo spiritus, et
forte in aliqua sunt plures, sicut in isto mundo fuerunt forsan
duo sotii ad peccandum simul circa idem peccatum, et sicut
apparebit.  Cito Virgilius fuit loquutus uni flamme, in qua erant
duo spiritus antiqui, scilicet Diomedis et Ulixis, qui fuerunt
subtilissimi ingenii, et usi sunt tali subtilitate in malum
proximorum et multorum aliorum.  Et volendo auctor dicere de
quantitate et qualitate et numero istorum ignium, per quamdam
comparationem dicit, quod rusticus de sero, de mense iunii, in
quo sol stat plus super terram quam in aliquo mense anni (in quo
dies sunt longiores quam in toto anno, quia tunc sol est in
Cancro et est signum altissimum, quia in solstitio estivali),
stans apodiatus uni colli, videns et respiciens per vallem, in
qua forte arat campos et colit vineam (quia ibi habet vineam, de
qua vindemiat tempore vindemiarum), et videt quasi innumeras
noctilucas (noctiluce sunt quidam vermes, parvi veluti musce,
sunt tamen subtiliores et longiores, et non volant nisi de nocte,
saltem de sero, usque ad medium noctis, et volantes aliquando
apparent quasi candele parve accense; aliquando non videntur et
sic sepe aperiendo alas suas parvas, apparent lumina; claudentes
alas, nihil videtur de lumine); sic apparebat auctori videre in
illa octava valle tot ignes volantes hac, illac.  Sicut rusticus
videt, quando musca cedit zenzalis, idest siniphibus; et hoc est
de sero.  Pro quo notandum est quod tempore estivo musce de die
volant et molestant animalia et homines; de sero, veniente nocte
obscura, musce vadunt ad quietem, et tunc zenzale, idest siniphes
(species muscarum sunt), volant et molestant homines et animalia
per totam noctem, de die autem non; ita de sero musca cedit
zenzale, idest siniphi, quia musca de die volavit, et siniphes
non.  De istis zenzalis loquitur liber Exodi, quod venerunt
siniphes, [et] in tali signo defecerunt Magi Pharaonis.  Nunc ad
textum.  Quantas rusticus, qui in podio, idest colle, quiescit,
in tempore, quo ille, idest sol, qui mundum clarificat, idest
illuminat, faciem suam a nobis tenet minus absconsam (sol stat
nobis minus absconsus de mense iunii, quia noctes sunt
breviores); sicut musca cedit siniphibus, vel cinici, videt
noctilucas (idest ciandulas, secundum Plinium De naturalibus) vel
luculas, infra per valles, forte ibi ubi vindemiat et arat; de
tantis flammis, idest tot, tota resplendebat octava bolgia, prout
ego perpendi, statim quod ego fui ibi, ubi fundus apparebat,
idest unde fundus videbatur.  Fingit hic auctor, quod isti, qui
habent tam alta ingenia, ad malum eis utentes, sunt, in Inferno,
involuti in flammis igneis, ita quod velati sunt circumcirca, et
nihil apparet de eis.  Et ille flamme vadunt vagando, quia
ingenium procedit a caliditate: nam qui sunt frigide
complexionis, sunt memorosi; qui vero sunt calide complexionis,
sunt ingeniosi: aliqui qui habent utrumque: ergo, isti bene stant
in igne.  Preterea ignis semper tendit in altum; ita isti astuti
semper tendunt ad alta.  Ignis etiam consumit et devorat quidquid
invenit combustibile; ita vix aliquid potest resistere tali
astutie, sive malitie, istis talibus.  Non potentia Hectoris, non
sapientia Priami, regis Troye, non tota Troya et aliorum, qui
erant in adiutorio Troyanorum, potuerunt resistere astutie et
malitie Ulixis.

	|34-42.~  Adhuc auctor, volens bene describere
dispositionem istius vallis, tangit unam hystoriam Sacre
Scripture, que ponitur in quarto libro Regum: ubi habetur, quod,
volens Deus transferre Elyam prophetam in celum, vocavit eum
ultra Iordanem fluvium cum Elyseo discipulo Elye, et subito visus
est unus currus igneus, quem trahebant equi in celum, super quem
currum ascendit Elyas, et sic translatus est in celum, vidente
Elyseo et clamante: Currus Israel et auriga eius.  Et sic stante
Elyseo, currus adeo fuit elevatus, quod Elyseus non vidit eum
amplius, ita quod oculi Elysei non potuerunt amplius videre
currum igneum, ex quo fuit tantum elevatus.  Tunc recedens
Elyseus a fluvio Iordanis, et rediens ad civitatem, aliqui
iuvenculi obviaverunt sibi, et illudebant eidem, dicentes:
Ascende, calve; ascende, calve.  Et tunc Elyseus invocavit Deum
et coniuravit silvam, de qua subito exierunt ursi et
interfecerunt illos iuvenculos, et sic cum ursis vindicavit se
Elyseus.  Sic per talem modum videbat Dantes ignes per vallem
istam, sicut Elyseus vidit currum Elye in celum ascendentis. 
Credunt aliqui quod Elyas tunc fuit translatus in Paradisum
terrestrem, ubi cum Enoch expectabit Christum ad iuditium
venturum.  Nunc ad textum.  Et quemadmodum ille, qui se
vindicabat cum ursis, vidit currum Elye in discessu, quando equi
ad celum alti se levaverunt; quillum non poterat ita cum oculis
sequi, quod aliud viderat quam flammam solam, sicut unam
nubeculam, sursum ascendere; taliter movebat se quelibet per
gulam |fossati~; quelibet, scilicet, flammarum illarum per
concavitatem fossati; ita quod nulla monstrat furtum, idest
peccatorem, quem tenet occultum quasi furtum; quia fur tenet
furtum, idest rem quam furatus est, occultam; et omnis flamma
unum peccatorem furatur.

	|43-45.  Ego stabam supra pontem~: ista est secunda pars
huius capituli, in qua fit mentio de duobus spiritibus, scilicet
de Ulixe et Diomede.  Et vult dicere auctor, quod ipse stabat
valde attentus ad describendum conditionem istorum vulpium, idest
malitiosorum, sive ingeniosorum.  Dicit Ovidius: Ora
uniuscuiusque te fallunt, cum perspicis aliquos sub vulpe
latentes.  Ego stabam supra pontem ad videndum |surto~, idest
erectus; idest adherebam cum pectore lateri pontis, et infra
respiciebam, ita quod, si non me |appodiassem~, idest si non
apprehendissem unum runcum, idest scopulum, cecidissem infra sine
alio |urto~, idest impulsu; idest cecidissem, etiam si nullus me
impullisset.  |Urto~, sive urtare, proprie equorum, quando
currunt unus versus alium, et percutiunt se invicem.  Idem est de
navibus, quando vadunt per aquam currentes, et una obviat alteri,
et percutiunt se invicem.

	|46-48.~  Et dux meus, qui me vidit tantum |attentum~,
scilicet ad respiciendum illuc, dixit: Intra ignes sunt spiritus:
quilibet fasciatur eo, scilicet igne, quo incenditur: idest
quilibet incenditur magis et minus, secundum eius demerita et
qualitatem peccati.

	|49-54.~  Magister mi, respondi ego, te audiendo, idest
ex hiis, que a te audio, sum ego certior; sed iam michi apparebat
quod sic esset, idest prout michi dicis, et iam volebam tibi
dicere, idest interrogare: Quis est in illo igne, qui venit sic
divisus desuper, qui videtur surgere de pira, ubi Etheocles cum
fratre, scilicet Pollinice, fuit missus?  Nota quod pira est
strues, sive congeries, lignorum, in qua corpora mortuorum cum
armis et ornamentis nobilium comburebantur antiquitus: in
consimili pira fuerunt combusta corpora duorum germanorum in
Thebarum civitate, scilicet Etheoclis et Pollinicis, filiorum
Edipi et Iocaste.  Sic erat mos antiquorum seppellire corpora,
saltem nobilium.  Primo comburebantur in pira, et postea cinis
reponebatur in sepulchro, vel in cassa.  Postquam Edipus habuit
notitiam, quomodo erat filius uxoris sue, scilicet Iocaste,
scilicet de qua genuerat duos filios, inscienter tamen, scilicet
Etheoclem et Pollinicem, et duas filias, scilicet Antigonem et
Isiphilem, eruit sibi oculos et latuit sub terra, conducente eum
filia sua Antigone, ut dicit Statius; et de hoc est tota quarta
Tragedia Senece.  Isti duo filii Iocaste et Edipi, remanserunt ad
gubernationem civitatis Thebarum; et quia regimen non capit duos,
non possunt esse duo reges simul, sic fuit deliberatum, quod unus
eorum esset rex uno anno, et alter altero.  Quo definito, sors
primo cecidit super Etheoclem, qui regnavit primo, germano suo
Pollinice eunte vagando per regionem; quia completo anno, volebat
redire ad Thebas pro rege in suo anno.  Interdum ipse Pollinices
accepit in uxorem filiam regis Adrasti, et factus est socer
Pollinicis rex Adrastus, et Pollinices suus gener.  Completo
anno, nequaquam Etheocles voluit cedere suo germano, nec voluit
dare sibi regimen, sicut convenerant primo; propter quam causam
Pollinices cum suo socero, rege Adrasto, et cum aliis sex
regibus, inter quos erat Amphyraus, venit ad obsidendum Thebas,
et facta sunt multa bella.  Tandem omnes reges, qui venerunt
contra Thebas, mortui sunt in campo, preter Adrastum et
Pollinicem.  Cotidie, cotidie Pollinices invitabat germanum suum
ad duellum; tandem Etheocles acceptavit duellum.  Licet mater
Iocasta prohiberet duellum, nihilominus commissum est, in tantum
quod ambo germani, certantes et bellantes, invicem se
interficerent.  Quibus mortuis, mater eorum fecit fieri piram
unam et ambos filios, sive ambo corpora filiorum, fecit poni in
una pira; et sicut divisi erant, propter odium, vivi et in vita,
ita mortui fecerunt flammam divisam, ita quod flamma, que
surgebat de pira illa, erat divisa in duo cornua.  Ita modo erat
hic.

	|55-57.~  In ista flamma, in qua erant Ulixes et
Diomedes, sicut erant sotii uniti ad male faciendum, sic his sunt
simul in hac flamma coniuncti ad penam.  Respondit michi: Ibidem
cruciantur, scilicet, in flamma, quam vides, Ulixes et Diomedes,
et sic simul ad vindictam currunt, sicut ad iram, scilicet quam
habuerunt contra Troyam.

	|58-63.~  Modo tangit auctor aliqua mala, que isti
fecerunt, propter astutiam Ulixis, dicens: Et inter eorum flammam
gemitur, idest deploratur, latibulum equi, quod fecit portam,
unde exivit Romanorum gentile semen, idest nobile.  Nota quod
tempore Ilii, quinti regis Troye, cecidit de celo una ymago super
arcem Palladis; qua reperta, Troyani voluerunt scire quid hec
ymago significaret; et consulto Apolline in suo templo, quod est
in Gretia, habuerunt responsum, quod donec idolum duraret et
esset in Troya, nunquam Troya posset perire.  Et ideo semper
stabant ducenti homines armati ad custodiendum istud idolum, quod
vocabatur Palladium.  Ulixes vero bene sciebat tale responsum
Apollinis; qui scivit taliter facere, quod ipse furatus fuit
istud Palladium: aliqui dicunt, quod cum pecuniis corrupit
custodes, et sic habuit Palladium.  Quo habito, ipse Ulixes fecit
fieri equum Troyanum, de quo loquitur Virgilius in secundo
Eneydos, quem finxit fieri fecisse pro restauratione ablationis
Palladii, quia domina Pallas non permictebat Grecos recedere de
partibus Troye, nec redire ad Gretiam.  Fecit ergo astutia sua
fieri Ulixes unum equum ligneum, in cuius alvo, sive ventre,
stabant quingenti viri armati; et quia fuit tam magnus, non
poterat intrare per portas murorum Troye: sed oportuit quod murus
rumperetur per magnum spatium, et sic destructa fuit Troya.  Modo
iste equus fuit fabricatus propter astutiam Ulixis, qui hic ita
punitur.  Notandum est etiam, quod hic deplorat Ulixes
inventionem Achillis: quoniam, ut tactum est capitulo
decimosecundo, quando Thetis, mater Achillis, misit ipsum indutum
ad modum unius puelle, et sicut puella nutritus per Chirontem, et
cum filiabus Chirontis commorabatur die noctuque, postquam ipse
devenit ad tempus adultionis, et idem accidebat Diademie, filie
Chirontis, ipsi duo commiscuerunt se invicem carnaliter: nec
poterat reperiri Achilles, quia nemo noscebat eum, cum esset
indutus vestibus muliebribus.  Tamen Ulixes scivit sic explorare
ab oraculo Dei Apollinis, quod habuit tale responsum: scilicet
ubi reperiretur una mulier, que delectaretur in armis, ut in
ense, gladio, in pugionibus, et galea, et hiis que spectant ad
virum, ille isset Achillis.  Tunc Ulixes finxit se mercatorem et
portabat mercantias ad vendendum; et portabat iocalia pertinentia
ad viros, et ad mulieres etiam.  Sic pro mulieribus bransias,
serta aliqua, instrumenta ad filandum, etc.; enses, lanceas, et
huiusmodi, pro viris.  Et perveniens ad Aschirum, abitationem
Chirontis, subito fama fuit, quod quidam venerat, qui portaverat
plura venalia.  Subito filie Chirontis regis et domini Aschiri,
venerunt ad emendum.  Filie, que vere erant femine, non tangebant
nec intuebantur nisi feminalia; Achilles vero non tangebat nisi
virilia, ut enses, etc.  Et sic Ulixes reperit Achillem; quo
reperto, necesse fuit quod ipse iret ad bellum troyanum: quo de
Aschiro recedente, Diademia seipsam interfecit.  Omnium istorum
causa fuit astutia Ulixis.  Sic autem domina Thetis, mater
Achillis, disposuerat, et staret et nutriretur in vestibus
mulieribus, ut non posset reperiri, ut non adstringeretur ire ad
bellum; quia ipsa Thetis habebat pro augurio, quod ipse Achilles
debebat interfici in exercitu Grecorum contra Troyam, sicut et
evenit.  Ideo sequitur in textu: Plangitur ibidem ars, ex qua
mortua Diademia adhuc dolet de Achille; et de Palladio pena ibi
portatur.  Ars, scilicet, bellandi.  In Statio, scilicet
Achileydos, totum hoc clare reperitur; scilicet discessus
Achillis a Diademia, etc., quando ivit in obsidionem troyanam.

	|64-69.~  Si possunt intra illas flammas loqui, dixi ego,
magister, satis te precor, et iterum rogo, ita quod rogamen unum
valleat mille.  Est modus loquendi ytalicus.  Vult dicere: Rogo
te instanter, quod complaceas michi, et non deneges aliquantulum
expectare; quod non facias michi expectandi, vel de expectando,
negationem, usquequo flamma |cornuta~ huc veniat: videas, idest
videre potes, quod ex desiderio iam ad eam me plico, idest
inclino.  Dicit |cornuta~, quia erat divisa in duas partes, in
una quarum cruciabatur Ulixes, et in alia Diomedes.

	|70-75.~  Et ipse ad me: Tue preces sunt digne multa
laude, et ego ideo illas accepto.  Sed fac quod tua lingua se
abstineat; idest sis aliquantulum patiens et permictas me loqui,
quia opportet quod cum illis loquar ego prius.  Permicte me
loqui, quia ego concepi id quod tu vis, quia ipsi essent
|schivi~, idest indignarentur, quoniam fuerunt Greci, forte de
tuo dictu.  Sed cur dicit Virgilius, quod illi forte
indignarentur, si Dantes cum eis loqueretur, quia erat latinus? 
Cur non eodem modo debebant indignari de Virgilio etiam, cum et
ipse etiam esset latinus?  Dicendum quod isti erant obligati
Virgilio, quia ipse scripserat de ipsis, et dederat eis perpetuam
famam et gloriam.  Quasi dicat: Te non cognoscunt, quia omnem
cognitionem quam habuit Dantes de istis, habuit a Virgilio et
propter stilum Virgilii.

	|79-84.  O vos, qui estis duo~: hec est tertia pars huius
capituli, in qua tractatur de duobus spiritibus, scilicet Ulixis
et Diomedis.  Prius quam flamma devenit illuc, quando visum fuit
meo duci tempus et locus, in hac forma eum loqui audivi: O vos,
qui estis duo intra unum ignem, idest qui fuistis una anima in
duobus corporibus, quia nunquam ad destructionem Troye fecerunt
aliquid unus sine altero in astutia de bello.  Procul dubio
Diomedes fuit fortis pugnator.  In factis armorum duo maxime
requiruntur, scilicet sensus et ensis: Ulixes faciebat cum sensu,
et Diomedes cum ense.  Si pro quia merui de vobis, dum vixi,
idest dum scripsi de vobis; si ego merui de vobis satis, vel
parum, quando in mundo altos versus scripsi, non vos moveatis,
sed unus vestrum dicat, ad quem locum per eum ad moriendum fuit
iter factum.  Ad moriendum et se perdendum: nam Diomedes nihil
habet facere in illa astutia nisi ratione sotietatis.

	|85-93.~  Maius cornu flamme incepit se movere, idest
excutere, non in persona, sed in eloquentia et astutia,
murmorando eo modo, quo illa que a vento faticatur; inde cimam,
idest summitatem, huc et illuc ducendo, idest ventilando, sicut
est de more ignis, ac si esset lingua, que loqueretur, proiecit
vocem extra, et dixit: Quando discessi a Circe, que subtraxit me
plus uno anno ibi prope Gaietam, priusquam sic Eneas eam
nominaret.  Notandum, quod post excidium Troye, Ulixes, cupiens
experiri omnia, et totum mundum, et mores hominum, venit ad
partes Ytalie, et propter fortunam appulit ad quamdam insulam,
que hodie non est plus insula, sed est terra firma, que insula
vocabatur Circella.  Et est mons ibi, sicut erat tunc, valde
altus, qui nunc vocatur Circellus, sive mons Circelli; super quem
montem, in latere, est unum castrum ad presens, quod vocatur
Sancta Felix: in quo ego Episcopus Ioannes fui bene tribus
vicibus, et adhuc est ibi una ruina unius magni edificii, quod
fuit hospitium unius magne mage, mulieris pulcherrime, que
vocabatur domina Circes, et propter suam indicibilem
pulchritudinem dicebatur filia Solis, et sic fingitur a poetis. 
Hec fuit maxima incantatrix: sciebat facere mirabilia cibaria,
fercula, pocula, cum quibus convertebat homines in bestias et
beluas, postea reducebat eosdem ad pristinam formam; et ideo in
stabulis suis habebat diversa animalia.  Hystoria in parte vera
est, quod illa fuit insula; sed non est modo, quia circuit terra,
et coniunxit se cum monte Circello; et modo non est insula, sed
terra firma.  In illa insula habitabat ista domina Circes, maxima
meretrix, valde eloquens et sagax: que femina tam pulchritudine
quam eloquentia dementabat homines, et convertebat eos quasi in
bestias, etc.  Hec insula erat, et est adhuc ille mons, inter
Romam et Neapolim, quasi in medio: distat a Gaieta iste mons per
triginta milliaria lombardica.  In hac insula, cum ista domina
Circe, stetit Ulixes, cum una galea et sua sotietate, per unum
annum et amplius, ubi ipse Ulixes scivit se bene cavere a poculis
domine Circis; sed non sic sciverunt se cavere sotii sui, quoniam
quasi omnes conversi fuerunt in bestias: tamen, postmodum, ipse
Ulixes scivit eos bene restaurare.  Notandum etiam, quod quando
Eneas venit ad partes Ytalie, ubi est modo Gaieta, non erat nisi
una parva habitatio in cacumine montis, et vocabatur illa
habitatio spelunca latronum.  Applicans illuc Eneas cum suis
navibus et gentibus, ibi resedit aliquibus diebus, quia nutrix
sua, que lactaverat eum in Troya, infirmata est ibi, demum
mortua, quam ibi fecit sepeliri.  Hec sua nutrix vocabatur
Gaieta.  Illam habitationem auxit Eneas et vocavit eam, mutato
nomine, spelunce latronum, Gaieta, a nomine nutricis sue Gaiete. 
Ideo dicit Virgilius in Eneydos, libro septimo in principio: Tu
quoque littoribus meis, Gaieta, nomen dedesti.  Iam ad textum.

	|94-111.~  Si bene inspicias, clarus erit.  Iste Ulixes
fuit adeo avidus experiri universum, quod omnia que debuerunt eum
prohibere ne per mundum vagaret, ipse vicit.  Multa sunt, que
impediunt hominem ne vadat per mundum ad videndum diversas partes
et regiones.  Quorum unum est dulcedo filiorum: qui enim habet
filios, libenter stat cum eis ad nutriendum eos et cohabitandum
cum eis.  Aliud est antiquitas patris: qui habent antiquum
patrem, communiter non libenter recedunt ab ipso, tum ratione
pietatis, propter obsequia scilicet ad serviendum, tum etiam
ratione timoris perdendi hereditatem.  Tertium est uxor: qui
etenim habent uxorem, non libenter dimictunt, nec dimictere
debent, uxorem.  Hec tria solent vincere omnem ardorem desiderii
eundi per mundum.  Quod non evenit in Ulixe: quia nec dulcedo
filiorum, nec pietas antiqui patris, nec debitus amor, qui
debebat Penelopem, scilicet uxorem Ulixis, facere letam (quia
leta fuisset Penelopes uxor Ulixis, si rediisset ad domum
propriam post excidium Troye, sicut redibant alii Greci), vincere
potuerunt intra me ardorem quem habui ad veniendum de mundo
expertum, et de vitiis humanis et de valore.  Nam Ulixes habebat
filium Thelemacum, unigenitum, patrem antiquum Laertem, uxorem
pulcherrimam, honestisimam, scilicet Penelopem; et istis non
obstantibus cathenis omnibus, volui ire per mundum ad
experientiam acquirendam viginti annis, legittimo ardore
commotus.  Sed misi, idest posui, me per altum mare apertum,
solum cum uno ligno, et cum illa sotietate parva, a qua non fui
desertus, idest derelictus.  Utrumque latus vidi usque in
Hyspaniam, usque ad Marochium et insulam Sardorum, et alias, quas
illud mare circum balneat: idest perquisivi totum mare Leonis,
quod dividit Africam ab Europa.  Ego et sotii eramus antiqui et
tardi, scilicet fessi ex labore navigationis (vel omnis antiquus
est tardus propter defectum virium deficientium), quando venimus
ad aliam faucem strictam, ubi Hercules signavit sua reguardia,
idest reparacula, idest ubi posuit columpnas, ultra quas non
potest navigari versus Aquilonem, ut homo ulterius se non ponat,
sive mictat.  Ad manum dexteram ibi dimisi Sibiliam; ad aliam,
scilicet sinistram, iam dimiseram Septam.  Marochium est regio in
Hyspania, et est regum Saracenorum.  Sardinia est in mari Leonis
Mediterraneo: distat a Ianua per centum quinquaginta milliaria. 
Sciendum quod est unus mons in Hyspania, distans a Sibilia per
quinquaginta leucas gallicas, per centum quinquaginta milliaria
lombardica.  Sibilia est nobilis civitas in regno Castelle;
civitas regalis est: alias dicitur Ispalensis.  Iste mons est
supra mare, et vocatur mons Gibeltarius.  Istic, apud illum
montem, incipit strictum Sibilie, quia inter montem Gibeltarium
usque ad Barbariam non sunt nisi decem et octo milliaria
lombardica, sive anglicana, que sunt eadem: et inter istud
strictum mare Oceanum fluit ad mare Mediterraneum; quod postea
elongatur versus oriens usque ad partes Sirie.  Ab isto monte
Gibeltario usque Romam mare vocatur Leoninum.  Ex parte Barbarie
est civitas Septe, que stat ex opposito Sibilie.  Ita quod
Ulixes, recedens de insula Circe, semper navigavit per mare
Mediterraneum, quousque pervenit ad illud strictum: non debebat
navigare ad manum sinistram quovis modo, quia non navigabile est
illud versus sinistram quovis modo.

	|112-123.~  Modo auctor ponit unam pulchram arengam, sive
arengariam, sive orationem, quam fecit Ulixes sotiis suis, quando
pervenit ad illum locum, dicens: |O Fratres, dixi~: ista est
quarta pars huius capituli, in qua Ulixes narrat mortem suam;
sed, primo, recitat arengam, quam tunc fecit.  O Fratres, dixi,
qui per centum milia pericula pervenistis ad occidentem, huic tam
parve vigilie, huic brevi scilicet tempori, quod restat, de vita
vestra, vestrorum sensuum, qui est de residuo, ne velitis negare
experientiam post solem mundi sine gente.  Quasi dicens: Hucusque
bene expendidistis tempus vestrum; ideo etiam residuum bene
expendatis; ergo, istud parum vite, quod restat vobis, sive de
vita.  Ulixes disponebat ire ad aliud emispirium, et ad alium
polum, volens scire si aliquis habitat de subtus, idest si sint
antipedes nostri, an non: ideo dicit, post solem mundi sine
gente.  Considerate vestrum semen: facti non fuistis ad vivendum
tamquam bruta, idest animalia; sed ad habendum virtutem et
cognitionem.  Meos sotios feci ego ita acutos (idest eos ad
veniendum ita animavi, quod nullo modo, post hec dicta, potuissem
illos retinere quin vellent ire) cum illa parva oratione, ad iter
quod vix postea illos retinuissem.  Nam Ulixes fuit pulcherrimus
orator, fuit eloquentissimus.

	|124-126.~  Et versa nostra puppi versus matutinum, de
remis fecimus alas fatuo volatui, semper acquirendo de mari,
supple, ad latus sinistrum.  Fatuo volatui, idest fallaci, sicut
patuit ab effectu, quia ex illo sunt suffocati et submersi.  Fuit
temerarius, et male evenit sibi.  Sinistrum, idest e converso,
versus austrum, versus meridiem, relinquendo polum nostrum.

	|127-129.~  Omnes stellas iam alterius poli videbam illa
nocte, et nostrum tantum infimum, idest polum articum, quod non
surgebat extra marinum solum.  Hoc dictum est impossibile, quia
ille non apparet.  |Marinum solum~, idest de superficie maris.

	|130-135.~  Quinquies reaccensum et totidem extinctum
lumen erat inferius, idest in illo alto mari, in luna, postquam
intraveramus in altum passum, quando nobis apparuit una montanea
nigra, idest bruna, propter distantiam.  Illa erat mons
Purgatorii, ad quem non potest iri; et illa erat alta tantum,
quantum non videram adhuc aliquam.

	|136-142.~  Nos tunc letati fuimus: sed cito conversum
est, idest illud gaudium, in planctum; quia de nova terra unus
turbo (ventus tempestuosus est, involvens undas) natus est, et
percussit ligni primum angulum; idest primam partem, proram
scilicet.  Ter fecit ipsum circumduci cum totis aquis; quarta,
scilicet vice, levare puppim sursum, et proram ire deorsum, sicut
alteri placuit, quousque mare fuit super nos reclusum.  Nota quod
multe sunt opiniones de morte Ulixis.  Aliqui dicunt, quod filius
domine Circis, interfecit eum in insula Circes: aliqui dicunt,
quod ipsum redeuntem de Troya post excidium eius, suus proprius
filius interfecit eum, scilicet Thelemacus.  Et ista est
communior opinio.  Sed quid dicemus ad auctorem, qui ponit, eum
mortuum fuisse, ut textus dicit?  Dicendum est hic, quod facit
hanc fictionem, ad denotandum, quod magnanimi, sicut fuit Ulixes,
propter nullum periculum dimictunt aliquid inexpertum propter
posse vivere gloriose.

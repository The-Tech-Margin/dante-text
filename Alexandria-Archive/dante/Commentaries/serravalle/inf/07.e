	|SUMMARIUM.~  In septimo capitulo quod incipit: ^Pape
Sathan, Pape Sathan~, auctor describit quartum circulum
Anteinferni, in quo ponit penam et tormentum avarorum et
prodigorum.  Et hic auctor invenit Plutonem, deum Inferni, qui
figurat avaritiam.  Pena avarorum et prodigorum simul talis est. 
Avari et ipsi prodigi stant in uno circulo rotundo, diviso per
medium in una linea; et ibi sunt lapides grossi, rotundi: et
unus, scilicet avarus, ex una parte illius circuli, per vim
spatularum proiicit istum lapidem in prodigum, et sic percutit
eum: prodigus reproiicit eumdem lapidem, et percutit illum
avarum, qui primo proiecerat illum lapidem: et sic facit alius
avarus contra alium prodigum; et sic tertius avarus contra
tertium prodigum; et sic quartus, et sic quintus; et sic in
infinitum.  Et hec zuffa, sive tale prelium, nunquam deficit et
in eternum durabit.  Et avarus dicit prodigo: Cur proiicis?
idest, cur dissipasti et consumpsisti prodigaliter bona tua?  Et
prodigus dicit avaro: Et tu cur tam tenuisti manum clausam, et
omnia pro te tenuisti?  Nam omnes divitie non te poterant
satiare.  Et sic talia metra despectosa ad invicem sic loquuntur. 
Concludit auctor, quod male tenere, idest avaro modo, et male
dare, idest prodige expendere, fuerunt causa quare perdiderunt
gloriam; idest avaritia et prodigalitas, que versantur circa bona
fortune, sive fortuita.  Et hic dicit auctor, quod fortuna est
una dea, habens potestatem super omnia bona transmutabilia et
transitoria, que regit omnia talia bona ad suum beneplacitum,
dividens, dans et auferens ipsa, sicut sibi placet; et sic
continue permutat illa sine fine.  Et in isto eodem septimo
capitulo, circa finem, descendit in quintum circulum Anteinferni,
in quo ponit penam accidiosorum et iracundorum simul.  In eodem
circulo, in capitulo sequenti, ponit penam invidorum et
superborum.  Pena accidiosorum et iracundorum talis est.  Ibi
apparet unus fons, de quo scaturit aqua bulliens, nigra, lutuosa;
et ista facit unum fluvium et unam paludem, que vocatur Styx
interpretata tristitia.  Nam Styx interpretatur tristitia, quia
in Inferno continue reperitur; ex qua palude aqua egrediens,
facit Acharontam, Flegetontam.  In ista palude lutuosa, in ceno,
stant spiritus accidiosi et iracundi, sub aqua; et in gutture et
in ore oportet eos gustare de tali aqua, de ceno et de luto; et
continue isti percutiunt se invicem, nedum cum manibus aut
pedibus, sed etiam cum pectore, cum spatulis, cum renibus, cum
capite; et continue loquentes, dicunt: Tristes fuimus in vita
serena, portantes in nobis fumum accidiosum; ergo merito
tristamur in hoc luto et in isto carcere tenebroso.  Auctor vero
transibat istam paludem, cum suo magistro, in una barcha, ut
patebit in sequenti capitulo.  Et sic transeundo, pervenerunt, ad
ultimum, ad unam altam turrim.  Pena istorum accidiosorum et
iracundorum conveniens, est quod stent in luto, qui non merentur
stare in aula cum mansuetis; et sicut in vita semper loquuti sunt
verba rixosa, iniuriosa, percusseruntque alios, ita hic faciunt,
etc.

	|Proemio.~  Capitulum septimum Inferni, in quo tractatur
de pena avarorum et prodigorum.  ^Pape Sathan, Pape Sathan~: hoc
est septimum capitulum, in quo auctor Dantes, ex quo, in
superiori capitulo, scilicet sexto, tractavit de pena gulosorum,
modo hic tractat de pena avarorum et prodigorum; et dividitur in
quatuor partes.  In quarum prima ponitur custos huius circuli,
qui tormentat animas hic dampnatas.

In secunda, que incipit ibi: 

     Ay iustitia di Dio; 
     Ay iustitia Dei, 

tractat in generali penam avarorum et prodigorum.  

In tertia, que incipit ibi: 

     Maiestro mio;
     Magister mi,

incidenter declarat quid sit fortuna.

In quarta, que incipit ibi:

     Or discendiamo omai;
     Or descendamus admodum,

tractabit de iracundis et accidiosis simul.

	|1.~  Primo igitur auctor dicit que verba dixit iste
custos huius circuli, qui vocatur Pluto.  Utitur hic auctor
magistra arte.  Dicamus ergo primo de Plutone.  Pluto fuit
quartus filius regis Saturni, qui fingitur a poetis rex Inferni,
qui figurat et representat elementum terre; et quia de terra
nascitur pinguedo et fundamentum omnium divitiarum, de quibus
nascitur avaritia, ideo Pluto generaliter figurat avaritiam, que
est vitium, in quo quasi omnes occupantur gentes pape, etc. 
Pluto, idest vitium avaritie, videndo auctorem vivum, istum
circulum Inferni volentem intrare, scilicet per intellectum, ad
extirpandum avaritiam de cordibus hominum, irascitur, et ita
irate prorumpit in verba, videns quod iste auctor sapiens vult
docere aliis fugere avaritiam.  Vocat principem tenebrarum
Sathanam, scilicet dicens: Veni, succurre, quia iste infert nobis
magnum dampnum, quia se et alios inducet ad vitandum vitium
avaritie; et dicit: Pape, Pape Sathan.  Pape est adverbium
admirantis.  O Sathan mirum, mirum, dicit.  Replicat Pape Sathan;
idest mirum, o Sathanas.  |Alep~: Alep est prima littera
alphabeti ebrayci, sicut Alpha greci, A latini, idest est prima
littera latini alphabeti; est etiam A adverbium exclamantis, vel
dolentis.  Succurre, quia venit unus vivus, idest sine vitio
avaritie, in terram et circulum avarorum, qui confundet nos.

	|2.  Cominci@o~: incepit, scilicet loqui: |cum voce
rauca~: avarus nunquam loquitur clare, sed confuse, ut possit
decipere et revocare promissa.

	|3-6  Et nobilis magister, qui cuncta scivit~: sive
novit.  Notandum modo quomodo Virgilius, idest ratio, dixit: |Ad
confortandum me~; quia in principio Dantes timuit lupam valde, a
cuius conspectu Virgilius eripuit eum; ideo hic dixit Virgilius,
idest ratio: Non timeas, quamvis istud vitium sit comunissimum;
ideo vitiat papam, cardinales, prelatos Ecclesie maxime, et
reges, et quasi omnes gentes; nec te tamen vitiabit.  Ita fuit,
quia Dantes nunquam fuit avarus, nec dimisit opus istud propter
acquirere divitias.  Ne timeas verba illius: quoniam omnis sua
potentia, quam habet, ad descendendum in istum circulum te non
poterit impedire.  |Roccia~: raptam ripam circularem; idest, non
poterit facere quin gradatim descendamus.

	|7.  Demum volvens se~: scilicet magister.  ^Ad illa
turgida labia~: idest Plutonem; ^enfiata~: inflata, idest
turgida; nam copia rerum facit homines tumescere, inflari.  Dicit
Aristotiles, quod dives, videns se abundare illis rebus quibus
etiam sapientes indigent, superbit.

	|8-9.  Dixit: Tace, maledicte lupe~: quasi dicat: Quare
insatiabilis es?  Sic per lupam figuratur avaritia.  |Consume te
ipsum cum tua rabie ad intra~: quasi dicat: Habeas tuas pecunias
et habeas illos stimulos et cogitatus tuos et timores, ne perdas
divitias tuas interius.

	|10-12.  Non est sine causa hoc iter ad ymum~: dicit
Virgilius, idest ratio: Non est sine causa.  Concessum est isti
Danti quod per viam speculationis vadat ad Infernum, idest ad
considerandum vitium istud.  Nam sic permissum est in celo; sic
est voluntas ubi magnum stuprum Michael vindicavit; idest in
celo, de quo tu et maiores tui fuistis expulsi propter vestram
superbam elationem.  Dicitur stuprum quando corrumpitur virgo
etc. ab alio quam a marito.  Sic diaboli voluerunt corrumpere
gloriam celestem, que ante nunquam fuerat violata.  

	|13-15.~  Facit comparationem auctor de tacere, idest
quomodo tacuit Pluto, dicens: Et quemadmodum vela navis, vento
plena, candunt involuta, arbore confracta, taliter illa fera
crudelis fuit prostrata in terram.  |Fera crudelis~: avarus est
crudelis etiam circa se ipsum, quia male providet sibi propter
avaritiam, et sue familie peius, ut bene conservet in cassa, sive
in cista.

	|16-17.  Sic descendimus in quartam laccham~: idest in
ripam, sive circulum, intrando plus, vel apprehendendo plus de
ripa dolente; ripa que omnia mala recipit intra se.  

	|18.  Insaccha~: amplectitur, quia omnia mala mundi in
Inferno ponuntur.

	|19-35.  Ay iustitia~:  ista est secunda pars huius
capituli, in qua describitur in generali pena avarorum et
prodigorum simul.  Ubi notandum est, quod avaritia et
prodigalitas bene contrariantur multum.  Prodigalitati opponitur
liberalitas.  Non vult tamen Aristotiles in quarto Ethicorum,
quod avaritia sit extremum liberalitatis; sed vult quod
illiberalitas et prodigalitas sint extrema liberalitatis,
virtutis existentis in medio illorum duorum vitiorum, scilicet
[il]liberalitatis et prodigalitatis.  At tamen multi accipiunt
illiberalitatem pro avaritia; et sic hic accipit auctor.  Demum
notandum quod prodigi et avari stant in uno circulo, qui circulus
habet unam lineam in medio.  Prodigi stant ex una parte circuli,
dextera; avari stant ex alia parte, sinistra, et habent saxa
magna rotunda et gravia et vadunt versus medium: avari vadunt
contra prodigos, et e converso: avari |per vim~, idest per
fortitudinem, |puppis~, idest mammille, percutiunt prodigos
volventes illa saxa magna, gravia, rotunda; et ita prodigi
faciunt contra avaros; et cum attingunt ad medium, tunc
percutiunt se invicem cum illis saxis, et tam fortiter, quod ex
nimia vi percussionis reflectuntur et retro trahuntur.  Et dicunt
prodigi avaris: Cur tenes, sive stringis quia non vis dare
aliquid alicui, sed pro te omnia tenes et stringis?  Avari dicunt
prodigis: Cur burlas, idest, cur proiicis, idest, cur dissipas
bona tua, nihil retinendo?  Et sic iterum, et iterum, et iterum
revertuntur: et sic faciunt una vice, duabus, tribus, semper: in
eternum sic faciunt, et dicunt sibi invicem ontosa, idest
despectosa, metra, verba, etc.  Demum est notandum, quod in
Calabria, in regno Apulie, est unum gulfum, sive una pars maris,
que est inter insulam Sicilie et Calabriam, et vocatur illud
mare, pharum Missine.  Illud mare est strictum, quia inter
civitatem Missine, vel Messane (que civitas est in insula
Sicilie), et civitatem Regii (que est in Calabria in terra firma;
civitas illa vocatur Regium), non sunt nisi tria milliaria de
mari, in tantum quod de nocte, galli cantantes in Regio,
audiuntur in Messana, sive Missina.  Finguntur de isto mari duo. 
Unum est quod iam insula Sicilie erat coniuncta cum Calabria, et
tunc Sicilia, sive Trinacria, non erat insula, sed erant montes
Calabrie, coniuncti cum uno monte insule, sive Trinacrie, qui
vocatur Pelorus.  Sed unde maris tantum et toties percusserunt
illud spatium, quod est inter Trinacriam, sive insulam Sicilie,
et inter Calabriam, quod corroserunt montes et terram, et factum
est ibi mare illud, quod vocatur pharum Messane.

	Aliqui dicunt quod hoc fuit verum et non est fictio.  Ego
autem volo stare cum illis, qui melius dicunt.  Secundum quod
fingitur, est quod Silla et Caribdis sint ibi in illo mari, idest
in illo pharo Missine.  Unde dicitur: Cecidit in Sillam cupiens
evitare Caribdim.  Illud mare est valde profundum; semper sunt
ibi fluctus magni, et magnus sonus aquarum repercutientium in
antris et concavitatibus illorum montium.  Caribdis est magna
profunditas maris, ubi sunt et fuerunt voragines aquarum cum
magno sonitu.  Silla est spuma aque, que fit ibi in repercussione
aquarum, ubi erat tantus sonus.  Istud angustum mare est in
longitudine forte per octo milliaria, in latitudine per tria,
inter Messanam civitatem Trinacrie et Regium civitatem Calabrie. 
In aliqua parte est quatuor milliarium, etc.  Or, modo, quia
communiter semper sunt ibi venti contrarii; ideo unde maris et
fluctus maris, continue obviantes invicem, percutiunt et retro
vertuntur, et iterum percutiunt se.  Modo auctor facit
comparationem istorum avarorum et prodigorum ad similitudinem
undarum maris, quod est supra Caribdim, ut dictum est.  Tunc ad
litteram.  Dicit auctor, volens describere penam avarorum et
prodigorum simul, quia sunt vitia invicem opposita; et
contrariorum eadem est scientia.

	|19-21.  Ay~: idest, o quanta est iustitia Dei, que punit
ita debite istam gentem peccatricem et fallentem in contrariis
vitiis.  |Stipat~: idest claudit, firmat, circumdat.  |Nova
tormenta, nuove travaglia~: idest nova involumenta.  |Vidi tot
miras penas et quare~: quia omnium malorum causa est culpa
nostra.  |Scipa~: idest dextruit, vel emictit.  ^Scipa~ est
vulgare florentinum.  Dicunt Florentini, quando mulier emictit
abortivum: Ista mulier est scipata; idest sua culpa enixa est
abortivum.  Quasi dicat auctor: Nostra culpa est causa istarum
penarum, quia nos meremur sic puniri.

	|22-24.~  Sicut modo [per] exclamationem iam dictam, [ita
ostendit] per comparationem; et vult dicere, quod avari et
prodigi faciunt in hoc loco penarum: sicut unde duorum marium in
pharo Messane, ubi semper mare est tempestuosum, se invicem
percutientium, dum se sibi invicem obviant, refrangunt se; ita
oportet quod gens hic |riddi~, idest tripudiet.  ^Ridda~, lingua
florentina, est corea, tripudium.

	|25-30.~  In hoc loco vidi gentem plus quam alibi
|troppam ~: idest nimiam, currentem et clamantem cum magnis
|urlis~ (idest vocibus quasi lupinis, quia latratus luporum ab
Ytalicis dicitur ^urli~, idest ^urlare~), volventem pondera per
vim puppis, idest mammille: percutiebant se e contrario
venientes.  Demum quilibet ibidem se revolvebat retro,
vociferando: Cur tenes?  Et tu quare burli? idest proiicis.  Vult
dicere auctor, que sit ista gens, scilicet avarorum et
prodigorum, quos dicit ullulare veluti lupos, quia per lupam, ut
sepe dictum est, intelligitur avaritia, qua mundus est plenus. 
Isti avari spingunt, idest impellunt, saxa gravia cum pectore;
repercutiunt se, in tantum quod retrocedunt, propter magnos
ictus.  Ista est vera pena.  Quia volvunt ista saxa? quia avarus
portat secum onera corporis et anime: corporis, per mare cum
periculis; per terram sustinet magnos labores, vigilias, famem,
sitim: portat etiam pondus anime, quia que acquisivit cum tantis
laboribus, semper timet perdere; conservat cum dolore animi; si
perderet, nimium tristatur.  Prodigus vero, dissipatis bonis suis
omnibus, furatur, deiurat et facit omne malum.  Pro bono publico
avarus est minus malus quam prodigus; sed est vilior.  |Poppa ~:
idest mammilla, idest cum vi pectoris; et per hoc intelligitur
cor, quia in pectore stat cor, in quo sunt cogitationes animi et
cordis, et ibi stant gravia pondera.  Et ultra ista pondera,
percutiebant se, etc.  |Perch@e tieni?~ idest quare tenes? 
|Perch@e burli?~ quare proiicis?  Avari in facto et dictis sunt
contrarii prodigis semper.  Avarus, videns prodigum, expectat ut
deveniat ad necessitatem, et cogitat dicens: Oportebit istum
vendere domum suam; quia non remansit isti prodigo quidquam nisi
ista domus, quam vendet pro bono pretio, et ego emam illam. 
Prodigus vero semper insidiatur avaro, ut aliquod periculum
eveniat sibi, ut ipse possit ire ad prendendum bona avari,
dicens: Iste avarus nunquam scivit gaudere de bonis suis; non
amat nisi denarium; nemo diligit eum; diabolus expediat eum et
portet cum denariis suis.  Avarus dicit: Iste prodigus cito ibit
ad ospitale, et mendicabit; et illi cum quibus dissipavit bona
sua, deridebunt eum.  Et sic est commune certamen inter avaros et
prodigos.

	|31-33.  Et sic revertebantur per circulum tetrum~: idest
obscurum, ex utraque parte ad oppositum punctum, adhuc exprimendo
tam ontosum metrum, idest tam contumeliosum versum.

	|34-35.~  Postea vertebat se quilibet, quando applicuerat
per suum medium ad suam giostram, idest astiludium.  Nam sicut
hii qui giostrant, idest astiludiunt, conantur unus proiicere
alium ad terram, sic isti avari et prodigi conantur consumere
unus alium, iuxta posse.

	|36-39.  Et ego, qui habebam cor quasi compunctum, dixi:
O magister mi, demonstra michi que gens est ista, et si omnes
fuerunt clerici isti qui sunt ad sinistram nostram~: auctor petit
duo a magistro: primo, que gens est illa in speciali; secundo
petit singulariter de hiis qui sunt in sinistra parte.  Primo
petit de animabus [et eorum] maneriebus; et si omnes fuerunt
clerici modo, secundo, petit.

	|40-42.  Et ille michi~: supple, magister dixit.  Hic
respondet ad petitionem generalem, dicens: Omnes isti fuerunt
guerci, idest tortos oculos habuerunt, idest mente retorti in
prima vita, quia nulla misura expendiderunt.  Guerci sunt hii,
qui non respiciunt recte, sicut faciunt avari et prodigi, quia
nunquam respexerunt recte medium virtutis, scilicet
liberalitatis; sed torvis et tortis oculis indirecte respexerunt
extrema vitiosa, scilicet prodigalitatem et avaritiam.  

	|43-45.~  Satis eorum voces hoc declarant, quando veniunt
sibi invicem oppositi ad duo puncta circuli, ubi culpa contraria
dispares eos facit tam in itinere quam in loquela, propter versum
quem dicunt.

	|46-48.~  Isti fuerunt clerici, qui non habent
cooperimentum pilosum.  Pilosum caput [non] habet papa cum
cardinalibus, in quibus avaritia utebatur excellenter illo
soperchio; idest habundavit.  Papa, cardinales et prelati
excedunt omnes alios in virtute avaritie.  Quod tamen non deberet
esse: quia illi, qui cum magnis laboribus acquirunt pecuniam et
divitias, si essent amici [avaritie] non esset mirum; sed papa et
prelati Ecclesie inveniunt divitias, etc. sine labore.

	|49-51.  Tunc ego: O magister, inter istos tales deberem
ego cognoscere quosdam, qui fuerunt immundi talibus defectibus~:
idest, qui fuerunt involuti in hiis; idest, ego vellem facere
mentionem de aliquo horum.

	|52-54.  Et ipse michi: Vanas cogitationes adunas~: idest
congregas; scelerata vitia eorum fecit ipsos turpes, et ad omnem
cogitationem efficit eos nigros.  Quasi dicat: Nolo quod facias
memoriam de aliquo eorum, quia avaritia facit homines odiosos et
obscuros, ubi largitas facit amabiles; idest, isti non merentur
cognosci in eternum.

	|55.  Venient ad duos cozzos~: idest, ad duo puncta.  Nam
faciunt sic arietes, quando cum cornibus se percutiunt.  Sic
dicunt Florentini: Isti arietes faciunt ad cozzos.  Idest, in
eternum se percutiunt.

	|56-57.  Isti resurgent de sepulchro cum pugno clauso~:
idest serato: |et isti cum crinibus mozzis~: idest abscissis. 
Idest, avari resurgent ad dampnationem propter nimium tenere; et
alii mozzi, idest alii resurgent ad dampnationem propter nimius
proiicere, propter prodigalitatem.

	|58.  Male dare~, quoad prodigos, |et male tenere~, quoad
avaros, privaverunt eos mundo pulchro, idest celo, sive
beatitudine celesti.  Ideo sunt in hac pugna.  Et qualis ipsa
sit, loqui non est pulchrum.

	|59-60.  Zuffa~: idest pugna.  De istis non fiat amplius
mentio.

	|61-63.  Or puoi~: iam potes, fili, noscere buffam
bonorum, fortune commissorum, propter que humana gens tantum
preliatur.  |Buffam~: idest vanitatem.  |Rabuffa~: idest
turbantur et preliantur, quasi dicat quod homines sunt in tot
guerris et brigis propter bona temporalia.  Ideo dicit: Volo tibi
ostendere quam hoc sit peccatum turpe et inane.

	|64-66.~  Nam totum aurum contemptum, sive quod
conptinetur, sub luna, et quod iam fuit istarum animarum
lapsarum, idest fessarum, non posset uni earum prestare quietem. 
Sic est certe, quod aurum totum, quod est in mundo, non quietaret
desiderium unius avari, vel prodigi: quia semper crescit
appetitus avari; sicut etiam prodigi, propter dissipationem. 
|Stanche~: idest affannate, ista saxa revolvendo.

	|67-69.  Maiestro mio.  Magister mi~: ista est tertia
pars huius capituli, in qua incidenter declaratur quid est
fortuna.  Et movet auctor questionem Virgilio, dicens: Magister
mi, adhuc enarra quid sit hec fortuna, de qua tu loqueris et que
bona transitoria taliter retinet in sua potestate; idest, dic
quid est ista imperiosa domina, que bona mundi, idest divitias,
honores, dignitates, status [habet]: |branche~: idest in manibus
et in potestate sua.

	|70-72.  Tunc magister michi~: idest dixit: O fatue
creature humane, sive de mundo, quanta est ignorantia, que vos
offendit!  Iam volo quod bene sententiam meam notes.  |Sciocche~:
idest fatue, ignorantes; quasi dicat, gens grossa, rudis, in hoc
quod unus dicit de fortuna uno modo, alter alio modo.  Volo
[quod] bene |imbocche~: idest apprehendas, intelligas ed adhereas
mee sententie.  Notandum quod in civitate Romanorum erant multa
templa Fortune dedicata.

	|73-84.~  Notandum est hic, quod aliqui exponunt pexime
auctorem, dicentes quod auctor ponit hic Fortunam esse unam deam,
que volvit celum unum; cui Fortune et celo, sive rote
circumvolute per eam, subiecta sunt omnia fortuita, omnia bona
temporalia, dominia, pricipatus et status omnes; et quod illa
Fortuna dicit, recipit, donat et removet a quocumque, sicut sibi
placet.  Que opinio est falsissima; nec est, nec fuit, opinio
auctoris.  Aliqui autem dicunt, et bene, auctorem dixisse et
voluisse quod Fortuna sit influentia generalis celorum, influens
in istis inferioribus et causans diversos effectus.  Que
influentia est nobis mortalibus ignota, contra quam non possumus
agere nec ei resistere: non quod ista fortuna, sive influentia
celi, producat supra nos homines aliquid de necessitate, nec quod
ipsa cogat nos, aut nos necessitemur ab illa; sed quia nos
ignoramus illam, et propter ignorantiam non possumus resistere
ipsi Fortune.  Quoniam si sciremus ipsam Fortunam et
cognosceremus, bene previderemus sic et taliter quod Fortuna non
posset contra nos facere aliquid, saltem in iis que pertinent ad
liberum arbitrium; sed quia ista influentia celorum nobis est
occulta et latet, sicut anguis in erba, que prius ledit quam
videatur, ideo non possumus remedia opponere operibus Fortune. 
Hec fuit opinio Aristotilis secundo Phisicorum, et Boetii in
secundo de Consolatione, a quibus auctor accepit modum loquendi. 
Volens igitur auctor declarare quid sentit de Fortuna, a longe
incipit, ut melius veniat ad propositum; premictens optimum
fundamentum, scilicet quod Deus fecit celos sicut naturalia
instrumenta et organa, quibus utitur ad producendum effectus,
novas formas, novos effectus.  Et quando ipse Deus fecit celos,
dedit illis motores, qui moverent ipsos celos: omni celo et omni
spere dedit unam intelligentiam, sive unum angelum, sive unam
substantiam a materia separatam; et quot sunt celi et circuli
celorum, tot sunt motores, nec plures, nec pauciores.  Isti celi
sunt lucidi et corpora lucida, et dant invicem et comunicant
lumen; nec unum celum impedit aliud ad lucendum; unumquodque dat
alteri lumen et lucem secundum debitam portionem.  Si vis
intelligere modum describendi lucem, ymagineris unam rotam
rotundam, quam quis volvat, et in extremitate, sive in
circumferentia, in uno loco ponatur una candela accensa.  Tunc,
dum volvitur talis rota sub et supra in circum, lumen illud,
descendens et ad ymum veniens, demum inde superius rediens, sive
ascendens, dat lumen omnibus versus quorum partem volvitur rota,
distribuens equaliter lumen suum cum candela.  Sicut facit sol
circumiens terram: nunc est in meridie, nunc in occidente, nunc
in oriente, et secundum diversa climata mundi, diversis horis
diversimode illuminat: quando in oriente est hora tertia, in
occidente est prima hora diei; quando est meridies in occidente,
in oriente est hora vespertina; et sic de similibus.  Vult dicere
igitur auctor: Celi distribuentes lucem suam equaliter secundum
decentiam, producunt mirabiles influentias; que influentia causat
in istis inferioribus multos effectus: quorum causas ignorantes
et qui non scimus nec cognoscimus illas, dicimus ipsos esse a
Fortuna et effectus fortuitos.  Et sic Deus dedit motores celis;
sic ordinavit ad splendores mundanos, idest ad bona mundalia,
scilicet status, dignitates, preccellentias, etc., generalem
ducem in influentiam causatam ab omnibus celis, que permutaret
bona ipsa mundana, dignitates, etc.  Dicunt enim astrologi quod
Iupiter dat dignitates, Venus delectationes, Mars victoriam,
Mercurius divitias, ita quod a diversis planetis prodecit ista
influentia, scilicet per septem planetas et ab astris
superioribus firmamenti.

     Tunc ad textum.

	|73-78.~  Ille, cuius scientia omnia transcendit, fecit
celos, quibus dedit motores, ut in omnibus locis, per partem post
partem, resplenderent, distribuendo equaliter suam lucem:
similiter splendoribus mundanis, idest rebus humanis et mundanis,
generalem ministram dedit, que permutaret bona vana de gente in
gentem, ultra potentiam, sive defensionem, seminis humani, idest
ultra potentiam, sive prudentiam, humanam et resistentiam.

	|79-81.  Bona vana~: idest umbratila, quia umbre sunt,
que cito apparent et cito disparent.  Dicerent aliqui astrologi,
quod mundus, quantum ad se totum, semper est in eodem statu; sed
quoad partes suas diversas, variatur: nam uno tempore est
pestilentia in una provintia, demum cessat, et est in alia
provintia: in una parte erunt boni homines, bone persone, uno
tempore; postea non sic alio tempore.  Ista variatio fit propter
istam influentiam, que nobis non est nota; ita quod nostra
consilia nec remedia, valent, nec possunt, contra hanc
influentiam.  Notandum tamen, quod ista influentia non habet
dominium super nostrum liberum arbitrium (super corporibus non
est dubium): ita quod impotentia nostra, que est ad vincendum
istam influentiam, non procedit nisi ab ignorantia; quoniam si
sciremus bene et cognosceremus hanc influentiam, opportuna
remedia haberemus.  Non necessitat Fortuna homines, bene
inclinat: cur non remediamus? hoc est propter ignorantiam.  Ideo
tunc nos vocamus Fortunam, quando ignoramus causam eventuum.  Ita
dicit Augustinus, quinto de Civitate Dei: Eas causas, quas
fortunas dicimus, non esse dicimus nullas, sed occultas.  Verbi
gratia, in riparia Ianuensi, iuxta unam civitatem nomine Savonam,
unus pauper et piger homo fecit hospitium suum prope littus
maris.  Erat piger homo, nihil volebat operari, dormiebat,
comedebat; quando uxor eius erat solertissima, et querebat labore
continuo cibum pro se et filiis atque viro.  Sepe dicebat viro:
Labora; nam tu et ego et filii nostri moriemur fame.  Ille e
contra dicebat: A chi Dio vuole bene, le cose, dormendo, gli
vene: Illi, cui Deus vult bonum, dum dormit, eveniunt sibi bona. 
Marite mi, eveniet tibi, sicut illi evenit, qui habebat currum in
ceno restatum et a ceno retentum; nec boves poterant, aut equi,
ipsum currum trahere de ceno.  Iste exclamabat, dicens: Deus,
adiuva me.  Quidam transiens illac, dixit ei: O fatue, Deus te
iuvabit, si tu te iuveris.  Apodia spatulas ad rotam currus et
impelle, et punge stimulo equos vel boves, et tunc habebis currum
liberum.  Quod cum fecit, sic evenit.  Ita ad propositum tibi, o
vir mi: succurret Deus, si tu te iuvabis.  Quid evenit?  Ista
uxor, vadens colligendo ligna satis misera per littus maris,
vidit sub uno ligno unum aureum, et erant ibi multa talia. 
Mulier recepit unum et portavit marito, dicens: Quid est hoc? 
Maritus novit quod erat optima pecunia, quod non noverat mulier. 
Dixit: Duc me illuc, ubi sunt ista talia similia huic.  Mulier
conduxit eum illuc, ubi erant decem millia ducatorum, et factus
est dives.  Tunc dixit uxori: Nonne dixi tibi: A chi Dio vuol
bene, etc., quem Deus diligit, etc.  Hoc exemplum positum est
hic, quia iuditia fortune sunt nobis ignota; et effectus fortune
veniunt nobis ignorantibus.  Hoc enim facit fortuna: quando
credis et speras esse in meliori statu, tunc eris in peiori; et e
converso.

	|82-84.~  Quare una gens imperat, scilicet dominatur, et
alia languet, id est subiacet, sequendo iuditium istius, que
latet velut anguis in erba, scilicet quod prius mordet quam
videatur.

	|85-87.  Verum scire~: idest, vestra scientia ei
resistere non potest; idest propter ignorantiam deest potentia,
non ratione impossibilitatis, sed propter ignorantiam.  |Hec
previdet~: idest examinat.  |Iudicat~: facto examine.  |Et
prosequitur~: idest mandat executioni.  In hoc apparet rectitudo
iuditii, ita quod influentia celi est iustus index.  |Regnum
suum, sicut sua alii Dii, regit~: nobilis homo conducet rusticum
ad laborandum in vinea, vel in agro, et ille rusticus inveniet
thesaurum.  Optimum iudicem, asseruit Boetius, fore fortunam, a
quo auctor tollit hanc sententiam.  Dicit Boetius: Hec nostra,
vis est, habent ludum; ludimus; rotam volubili orbe versamus,
etc.  Sic igitur Fortuna est ista influentia, que movet, regit,
dirigit, res mundanas, sicut alii celi faciunt officia sua; et
quia antiqui credebant celos et Fortunam sic regere, ideo
adorabant tam Fortunam quam corpora celestia, veluti Deos; ideo
adorabant eos.

	|88-90.~  Sue pemutationes non habent treguas; necessitas
facit ipsam velocem; tam cito venit quod ad consequentiam
reperitur.  Ciccus de Asculo, quidam auctor sic vocatus Ciccus de
Asculo, non veritus est in hoc loco contra auctorem aperire os
suum, et dixit: In ci@o fallasti, Fiorentino poeta; asserere
volens, quod Dantes hic fefellisset, quando dixit: Necessitas
facit ipsam velocem.  Sed, si Ciccus de Asculo fuisset ita bonus
poeta sicut erat astrologus, non sic reprehendisset auctorem. 
Necessitas nulla in nostris actibus voluntariis est: ex parte
influentie, est bene inclinatio; sed ex parte nostra est
ignorantia, quia nescimus discernere, nec previdere, nec
previdemus nobis sicut oporteret.  Pono tale exemplum.  Nos
videmus quod est unus dominus crudelis adeo, quod omnes suos
officiales interficit, ex quo videt eos ditatos.  Tamen
interfecto uno, subito unus, causa lucri, querit officium quod
habebat ille iam interfectus; et adhuc isto alio interfecto,
consimiliter subito est alius querens idem officium.  Si unus
periit in mari, adhuc alius non cavet sibi, quin vadat ad
consimile periculum.  Ideo ex parte nostra, non ex parte illius
influentie, venit necessitas.  |Si spesso vien ~: idest, ita est
paratus ille alius ad occupandum locum dimissum per alium.  Et
ista littera est expositiva precedentis.

	|91-93.  Ista ~: scilicet fortuna, est illa, que tam
posita est in cruce, idest quam tot execrantur, etiam ab illis,
qui deberent eam laudare, idest ab illis qui sibi gratias referre
debent.  |Qui tamen eam malis vocibus diffamant~: notandum quod
multi execrantur fortunam malam, idest qui habent adversam: tamen
adversa est pluries proficua; nam fortuna prospera est dissoluta;
adversa valde, valde modesta: ita quod illi qui deberent eam
laudare, sepe eam execrant.

	|94-96.  Sed ipsa est beata, et hec non audit;~ cum aliis
primis creaturis gaudet, suam rotam letissime revolvendo.  Idest,
ipsa gaudet, non curans ista derogamina.

	|97-99.  Or discendiamo omai: or descendamus admodum~:
hec est quarta pars huius capituli de [accidia, scilicet
tristitia] iracundia, invidia et superbia simul.  |Descendamus
admodum ad maiorem pietam~: idest compaxionem.  Iam omnis stella
descendit, que primitus ascendebat quando me movi.  Plus stare
nobis denegatur, idest non loquamur de pretacta materia.  Iam
erat media nox, quia stelleque primo in sero ascendebant, iam
descendunt, quia transierunt medium celi.

	|100-102.~  Nos transivimus circulum ad aliam ripam,
idest ultra aliam ripam transivimus circulum, et venimus supra
unum fontem, qui bullit et versat, idest spargit aquam per unum
fossatum, idest rivulum: quod fossatum ab ipso derivat.  Fingit
auctor, quod, quando appulit ad quintum circulum, invenerit ibi
unum fontem, de quo nascitur certus rivus, qui tandem stagnat,
idest facit unum stagnum, idest unum lacum; facit unam paludem,
que vocatur Styx: interpretatur tristitia.  Hic puniuntur
accidia, scilicet tristitia, iracundia, invidia et superbia
simul.  Notandum quod hucusque auctor tractavit de quatuor
peccatis, que habent, pro maiori parte, originem a carne et a
corpore; que sunt luxuria, gula, prodigalitas et avaritia.  Ergo
restat admodum tractare de quatuor peioribus, quia sunt magis a
mente et ab anima.  Ponit hic omnia simul in Styge, idest in
tristitia, quia finis horum omnium est tristitia.  Nascuntur ex
una matre et una radice ista vitia; ideo fingit unam paludem in
qua ponuntur omnia ipsa quatuor.

	|103-105.  Aqua erat buia~; idest obscura.  |Satis plus
quam persa~: persa est una species magunvine, que est spissa
valde.  Et nos, in sotietate undarum bigiarum, intravimus
inferius per unam viam diversam.  Et nos intravimus sotiati undis
grigis, et per iter valde diversum intravimus descendendo. 
|Buia~: idest obscura, quia quodlibet horum peccatorum habet
obscurare animam.  |Bigie~: idest sequendo cursum aque coloris
grisei, sive bisei et fusci.

	|106-108.~  Ruscello~: idest fluvius parvus.  |Unam
paludem facit, nomine Styge, iste tristis rivus, quando descendit
ad pedes malignarum piagiarum grigiarum~: idest prope malignas et
grigias [ripas] in hoc loco.  |Piagge~: idest gradus, plagias.

	|109-111.~  Et ego, qui cuncta intueri stabam attentus,
vidi gentes fangosas in illo pantano, que nude erant, omnes cum
similibus offensionibus.  |Intueri appetebam~: idest, oculo
intellectuali.  |Nude~: a carne.

	|112-114.  Isti percutiebant se, non solum cum manibus,
sed cum capite, pectore et manibus, truncando invicem membra a
branio, a branio~: idest frustatim.  Notandum ineptam penam
iracundorum: per furorem rabiei rumpebant se et truncabant et
mordebant, quia ira est appetitus vindicte; ideo nihil dimictunt
homines ad faciendum vindictas.  |Cum dentibus~: quia quando
deficiunt arma, iracundi mordent se dentibus.  Fingit auctor,
quod accidiosi non apparent, sed stant sub luto, in ceno
obvoluti; quia accidia est vitium occultum.

	|115-120.~  Tunc bonus magister dixit: Fili, iam vides
animas illorum, quos vicit ira; et adhuc volo quod tu pro certo
credas, quod sub aqua est gens que suspirat et facit pullulare
hanc aquam in summo, sicut oculus tibi indicat, ubi intuetur.

	|121-123.  Ficti~: idest sepulti in limo: |dicunt:
Tristes fuimus in aiere dulci, qui a sole letatur~, idest in sole
gaudet, |ferendo ad intra accidiosum fumum.  In aiere dulci~:
idest, aiere temporali.

	|124-126.  Or tristamur in bellecta nigra.  Hunc ynnum
sgorgogliabant in strozza, quem non possunt dicere verbis
integris~: bellecta est quedam lubricitas, que fit in ceno
balneato, maxime quando aliquis vadit super tale cenum balneatum. 
Sic vocatur Florentie talis lubricitas.  |Sgorgoliabant~: idest
non possunt bene proferre: quia accidiosi, quia iracundi, raro
proferunt verba integra, sed quasi balbutiunt, ideo auctor,
fingendo, ponit eos in luto fluxibili.  

	|127-130.~  Sic, girando magnum circulum, intravimus
inter ripam putridam et medium; tunc ad pedes unius alte turris
pervenimus ultimate.

	|SUMMARIUM.~  In isto octavo capitulo, quod incipit: ^Iam
erat hora~, auctor prosequitur predictam quintam speciem
negligente, tendens versus Purgatorium.  Primo, tamen, describit
auctor orationem et effectum orationis.  Talis oratio est, que
cantatur ab istis animabus illustribus, Te lucis ante terminum. 
Est ympnus, qui cantatur in Completorio: talem ympnum decantabant
devotissime, in celum et ad ethera intuentes.  Confortat auctor
hic lectorem ad acuendum intellectum ad legendum ea que
sequuntur, asserens velum, quo absconduntur ea que hic
scribuntur, esse tale quod bene potest penetrari.  Et dicit
auctor quomodo vidit exercitum illarum animarum humilium sursum
inspicere tam fixe ac si aliquid de celo expectarent.  Et dicit
auctor, se vidisse duos angelos descendere cum duobus ensibus
ignitis, qui venerunt ad custodiam vallis istius.  Ambo
descendebant de gremio Marie, idest Christo, qui nutritus fuit in
gremio Virginis.  Oratio istorum fuit exaudita, scilicet Te lucis
ante terminum, scilicet illius ympni, in quo dicitur Sis presul
ad custodiam; et infra Hostemque nostrum comprime; quia subito
apparuit venire unus serpens, illuc inter herbas, lingens
semetipsum, qui, visis angelis, subito aufugit.  Hic inter animas
istas auctor invenit iudicem Ninum, qui rogavit auctorem ut
diceret filie sue Ioanne, quod rogaret Deum pro ipso; non autem
uxori, quia, ex quo receperat alium virum et transiverat ad
secundas nuptias, non putabat se plus ab ipsa amari.  Hic ponitur
unum notabile de amore mulieris, quod est tale: scilicet quod
amor mulieris non diu durat, nisi per oculum vel per tactum sepe
accendatur.  Hic etiam invenit auctor marchionem Conradum de
Malaspinis, qui auctori predixit multa.

	|Proemio.~  ^Erat iam hora.  Era gi@a l'ora~; istud est
octavum capitulum huius Purgatorii, in quo auctor, ex quo
tractavit in precedenti de quinta specie negligentie, illorum qui
tardaverunt penitere usque ad mortem, impediti propter
dignitates, adhuc in illo vult prosequi de illis, quos invenit in
isto circulo: et dividitur in quatuor partes.  In quarum prima
auctor describit orationem, quam dicunt ille anime, et effectum
orationis.

In secunda, que incipit ibi:

     Et Sordellus etiam;
     E Sordello anchor,

auctor describit unam animam modernam in particulari, de numero
illarum, cum qua loquitur familiariter.

In tertia describit apparitionem unius serpentis, qui veniebat ad
temptandum animas.

In quarta auctor ponit alium spiritum modernum, de quo dicit
multas laudes.

	|1-9.~  Circa primam partem, continuando dicta dicendis,
dicit quod fiebat iam sero et erat hora valde tarda, ita quod
fiebat nox.  Notandum est quod mos est illorum, qui incipiunt
longum iter, sive per mare, sive per terram, quando fit sero, si
peregrini audiunt pulsare unam campanam, que vocatur in Ytalia
squilla, que significat finem diei, pungunt se, idest conantur
velocius ire, propter applicare ad portam antequam claudatur;
etiam quod illi, qui sunt in navi [et] iverunt partem vie, quando
fit nox, recordantur uxoris, filiorum, et amicorum, quibus de
mane in suo recessu dixerunt: Ad Deum; idest, Remaneatis cum Deo. 
|Era gi@a l'ora~.  Erat iam hora, que vertit desiderium
navigantibus et tenerefacit cor, scilicet ex affectione et amore,
in die quo dixerunt dulcibus amicis: Ad Deum; scilicet ab ipsis
discedendo (potest etiam dici, quod navigantes, maxime cum
galeis, si bene navigaverunt de die, de sero liberi provident
sibi de portu et quiete.  |Tenerescit~, idest dulcescit: nam in
primo sero, post recessum, magis peregrinantes cogitant de
amicis, quos dimiserunt, quam postea in aliis noctibus); et quod
novus peregrinus amoris, idest ob amorem, quem habet ad hos, a
quibus recessit, pungit, scilicet sollicitat, se, si audit
squillam, idest campanam, que pulsatur, die moriente, idest
cessante (quia illa campana videtur plorare diem morientem sive
cessantem.  In Gallia sic pulsatur de sero talis campana, quod
sonus ille videtur quidem planctus diei cessantis), a longe, que
apparet diem plorare qui moritur, idest quando sol occidit:
idest, erat nox; quando ego incepi reddere vanum auditum, quia
non plus audiebam cantum illarum animarum, que cantaverunt Salve
Regina, et admirari unam de illis animabus, que, sursum levata,
auscultare, idest ut auscultaretur, petebat cum signis manuum,
cum manu.  |Surta~, que surrexerat.  Illa erat anima iudicis Nini
de Gallura, qui cum suis manibus petebat silentium aliis, quia
post Salve Regina, induxit illas animas in orationem, imponendo
silentium manu.

	|10-12.~  Ipsa iunxit et levavit ambas manus, figendo
oculos versus orientem, ac si diceret Deo: De alio non quero. 
Ista anima, tam manus, quam oculos, iunctas ad celum levavit et
versus orientem; nam sic fieri debet oratio.  Ecclesie debent
esse altaria sic disposita, ut versus orientem porrigatur oratio. 
|Non calme~; idest non quero.

	|13-15.  Te lucis ante~: hic est unus [ympnus]
devotissimus, qui ab Ecclesia cantatur de sero in Completorio. 
Dicitur autem ympnus: est laus debita.  Hunc ympnum creditur
Sanctus Ambrosius fecisse.  Ille ympnus in effectu non intendit
aliud nisi rogare Deum, quod provideat nobis contra fantasmata
noctis et pollutiones carnis, et contra illusiones demonum, et
contra alias temptationes; et sic bene congruit hic.  Talis
ympnus ita devote ex illius exivit ore et cum tam dulcibus notis,
quod fecit me mei oblivisci, idest me distraxit, et oblivisci
[fecit] me esse hominem mortalem.

	|16-18.~  Et alie, scilicet anime, postea dulciter et
devote secute sunt illam per totum ympnum, habendo oculos ad
supernas rotas.  |Oculos~, scilicet intellectuales, ad speras
celestes.  Hic cadit unum dubium.  Quoniam ille anime sunt
separate a corpore, ideo non possunt pati pollutiones, fantasmata
nec illusiones demonum, nec possunt temptari.  Nota quod hic
loquitur auctor de Purgatorio morali, et tunc littera est
verissima.

	|19-21.~  Iam ponit auctor effectum orationis, dirigens
loquutionem suam ad auditores, invitans eos, dicens: |Aguzza~;
idest acue, hic, lector, bene oculos ad verum: idest, velamen
poesis est nunc bene tantum subtile, certe, quod penetrare intro
est leve.  Quasi dicens: Facio te accortum de re subtili dicenda:
est bene intelligibilis, et a te poteris intelligere per
predicta.  Quia premisi orationem tam devotam et iustam, debes
ymaginari quod debeat sequi exauditio.  |Penetrare~: scilicet
intus intelligere.

	|22-27.~  Ecce quod exauditio facta est.  Mictuntur
protectores ad defendendum istas animas.  Ego vidi illum
exercitum gentilem, idest nobilem, tacitum postmodum respicere
sursum, quasi expectando, pallidum et humilem, et vidi exire de
alto et descendere deorsum duos angelos cum duobus ensibus
ignitis, truncatis et privatis cuspidibus suis.  Uterque ensem
habebat lucidem et discupiditatum; quod est dicere, quod ibi sunt
duo angeli, scilicet iustitia et misericordia, que defendunt
hominem et inducunt ad penitentiam.  Ensis est signum iustitie,
sed non habet cuspidem, quia divina iustitia semper est
misericordie sotiata; quia misericordia et veritas obviaverunt
sibi.  Dicuntur isti pallidi propter penitentiam.

	|28-30.~  Ponit colorem istorum angelorum dicens:
Virides, quasi foliuscule nunc noviter nate, erant in apparentia,
vel in veste, quas a viridibus pennis percussas trahebant retro et
ventilatas.  Viriditas figurat spem, que mictit illos duos
angelos illis animabus purgandis, et omnes vivunt cum spe
ventilandi, idest gloriam.

	|31-33.~  Unus supra nos aliquantulum ad standum venit,
et alius descendit in oppositam partem, ita quod gens in medio se
continuit.  Hoc est dicere quod illi equaliter sunt positi inter
iustitiam et misericordiam; ideo dicitur in textu, quod illi
erant inter ambos.

	|34-36.~  Color flavus denotat perfectionem angelicam,
quasi aurum, scilicet per flavos capillos.  Claritas faciei erat
tanta, quasi dicens, quod debilitas nostri intellectus non
extendit se ad cognitionem angelice nature, nec etiam divine
iustitie.  Bene discernebam in eis caput flavum, idest capillos
aurei coloris; sed in faciebus, scilicet ipsorum, oculus meus
deviabat, idest errabat, propter splendorum magnum, sicut virtus,
que a nimio, idest superfluo, confunditur.  Ideo vult Aristotiles
in secundo libro De Anima, quod inter animam susceptivam et rem
susceptibilem, et inter obiectum et potentiam, oportet esse
proportionem; et ideo oculus humanus non potest bene solem
respicere, quia sensibile excellens corrumpit sensum.

	|37-39.~  Ambo veniunt de gremio Marie (ipse auctor ponit
[ipse]met glossam, scilicet a Christo; quia Virgo continet
Christum in gremio: quia postquam Christus fuit incarnatus, de
summo iusto factus est etiam misericors, et sic rupit acutiem
ensis), dixit Sordellus, ad custodiam vallis propter serpentem,
qui veniet statim.  Quia ille anime volebant intrare Purgatorium,
idest incipere penitentiam; ideo venit demon.  Verbum est
intelligendum de Purgatorio morali, quia incipientibus
penitentiam demon se multum opponit.

	|40-42.~  Unde ego qui nesciebam per quem callem, me
volvi circum, et strictus me adhesi totus gelatus apud fidos
humeros.  Difficile est cognoscere insidias dyaboli et principium
temptationis.

	|43-45.  Et Sordellus dixit.  E Sordello disse~: hec est
secunda pars huius capituli, in qua auctor loquitur cum anima
iudicis Nini.  Et Sordellus, scilicet dixit: Ad vallem
descendamus ammodo inter grandes umbras, et loquamur ad eas:
gratiosum erit eis videre nos.  Satis magna gratia debebat esse
illis nobilibus videre hos poetas, quia officium poetarum est
dare famam magnatibus, ipsam appetentibus toto corde.

	|46-48.~  Solum per tres passus credo quod descendimus,
et fui infra, et vidi unum, qui respiciebat solum me, ac si me
cognoscere vellet; quia iste Ninus noverat auctorem in vita sua.

	|49-51.~  Tempus erat iam quod aier nigrefiebat, sed non
tantum, quin inter oculos suos et meos non declararetur id quod
prius [s]errabatur.  Quasi dicat: Licet esset nox, non tamen tam
obscura, quin perpenderemus id quod prius latebat, antequam
veniret illuc, quia recognoverunt se invicem.

	|52-54.~  Versus me se fecit, et ego versus illum me
feci: Iudex Nine gentilis, quantum michi placuit quod te vidi non
esse inter reos, scilicet perditos in Inferno!  Nam iste Ninus
fuit homo armorum, et fecit multas guerras etiam contra propriam
patriam.

	|55-57.~  Nulla pulchra salutatio inter nos tacuit:
postea interrogavit: Quantum est quod tu venisti ad pedes montis
per longinquas aquas?  Nam isti invicem, scilicet auctor et
Ninus, fecerunt sibi caripendia amicabilia.  |Aque lontane~:
iudex Ninus putabat Dantem esse portatum ab angelo per navem,
etc.

	|58-60.~  O, dixi ego ad eum, per intra loca tristia veni
isto mane, et sum in prima vita, quamquam aliam, sic eundo, sic
acquiram.

	|61-63.~  Et sic[ut] fuit meum responsum auditum,
Sordellus et ipse retro se colligerunt, idest retraxerunt, sicut
gens, de subito, scilicet ex improvisa re, pavefacta, idest
territa.

	|64-66.~  Unus ad Virgilium et alter ad me se volvit, qui
sedebat ibi, clamando: Sursum, scilicet te leva, Conrade: veni ad
videndum quid Deus pro gratia voluit, idest te videre; idest quod
Deus per gratiam concessit rem inauditam, scilicet quod homo
vivus veniret inter mortuos.

	|67-72.~  Modo fit hic conversatio.  Postea conversi ad
me, scilicet dixerunt: Per illum singularem gradum, quem tu debes
illi, qui sic abscondit suum primum, quia non est sibi gratum
(ista littera est aliqualiter difficilis et intricata, et potest
exponi dupliciter et utroque modo bene.  Primo sic: Per illum
singularem gradum, scilicet amoris, quem tu debes illi, scilicet
Virgilio, qui sic abscondit, scilicet corpus suum, quod secus non
habet, ymo est Neapoli suum primum, idest corpus, quia non est
sibi gratum non tulisse corpus.  Nam Dantes debet singularem
gradum amoris Virgilio, quia Virgilius dedit sibi normam faciendi
hanc poesim.  Quia non est gratum spiritui humano non habere
corpus suum secum: et tamen per naturam corpus non potest sequi
animam in alium mundum, loquendo naturaliter; supernaturaliter
autem sic: sicut corpus Christi est in celo cum anima sua, et
corpus Beate Marie Matris Christi; aliqui etiam dicunt de corpore
Sancti Ioannis Evangeliste; de aliis autem adhuc non est verum. 
Aliter exponitur, et melius, meo videre, taliter.  Precor te, per
amorem illum quem debes Deo, qui est primum ens, quod vadas, etc. 
|Gradum~: idest per summum gradum amoris, quem debet creatura
Creatori portare.  Ymo etiam dicunt Doctores, quod, si tu scires
quod deberes dampnari, adhuc deberes Deum super omnia amare. 
|Illi~: scilicet Deo, qui abscondit suum principium, idest
originem Trinitatis; idest abscondit suam immensitatem creatis
intellectibus, quia humanus intellectus non potest attingere
immensitatem divinam, nisi quod quia Deus est potest bene
cognoscere; sed quid sit, non.  Vel potest dici, quod sermo
dirigebatur ad solem, qui occidebat et se abscondebat, cui homo
tenetur, quod sit pater omnium terre nascentium et ministret
lucem; qui sol abscondit suum finem, iubar, quia non est sibi
gratum pro ista die stare super terram, quia vult circuire et ire
ad aliud emispirium), quando [eris] ultra largas undas, idest
quando redieris ad mundum, dicas Ioanne mee, scilicet filie, quod
pro me clamet, idest oret, ibi ubi innocentibus respondetur,
idest ad Deum.  Aliqui dicunt quod opinio auctoris fuit, quod
Deus nonnisi orationes innocentium et iustorum [audiat].  Sed hoc
non est verum, quia etiam peccatores Deus exaudit.  Sed aliter et
aliter oratio iustorum longe per amplius valet quam oratio
peccatorum, ceteris paribus.

	|73-75.~  Non credo quod sua mater plus me amet,
post[quam] ipsa transmutavit albas bendas, idest vela alba, quas
convenit quod misera adhuc bramet, idest desideret.  Notandum
quod iste iudex Ninus fuit cognatus Azzii marchionis Extensis,
sive Ferrarie, qui recepit suam sororem, nomine Beatricem, in
uxorem, ex qua genuit unam filiam, nomine Ioannam, que postea
fuit uxor domini Richardi de Camino, domo nobili sic dicta de
civitate Trivisii.  Modo, coniurando Dantem, iudex Ninus rogabat
eum, ut post reditum suum ad mundum superiorem, iret ad illam
Ioannam, filiam ipsius iudicis Nini, dicendo sibi, ut oraret pro
patre suo, quia adhuc Ioanna erat virgo, necdum maritata.  Nec
rogabat iudex Ninus Dantem, quod similia diceret uxori quondam
sue, scilicet Beatrici, quia iam ipsa transiverat ad secundas
nuptias, et erat maritata, et viduitatem et vestes viduales et
vela et bendas deposuerat, et erat induta vestibus nuptialibus,
et sic putabat quod ipsa non recordaretur amplius primi mariti. 
Ideo dicit: Non credo, ego Ninus, quod sua mater, que fuit uxor
mea, plus me amet: ideo non oraret pro me, esto quod tu diceres
sibi.

	|76-78.~  Modo ponit unam proprietatem mulierum, que non
videntur amare nisi presentia visui et tactui, auctor, sic
dicens: Per ipsam, scilicet dominam Beatricem, quondam uxorem
meam, que iam est maritata de novo, satis de levi comprehenditur,
quantum in femina ignis amoris duret, idest modicum, si tactus,
vel oculus, sepe illam non accendit.  Idest per unam mulierem et
sua opera potest faciliter arbitrari de aliis, quia quantum ad
infidelitatem sunt quasi omnes equales; quia amor mulierum non
durat nisi continuetur oculo, vel tactu accendatur: aliter non
conserva[n]tur in amore.  Quantum ad fidem christianam, non
derogat vidue ad secundas nuptias transire; sed Dantes loquitur
secundum usum antiquarum mulierum romanarum.  Nota quod ista
Beatrix fuit iterum maritata post mortem dicti iudicis Nini,
domino Galeazzo de vicecomitibus de Mediolano, qui in pauco
tempore fuit expulsus de domo sua, et ipse, cum ipsa domina
Beatrice, exul duxit vitam, necdum pauperem, sed etiam miseram:
fuit etenim stipendiarius domini Castrucii de Luca, et mortuus
est in exilio, et ipsa remansit satis misera.  Hanc miseriam
prophetavit auctor, quando dicit: Quas, scilicet bendas,
convenit, idest oportet, quod misera adhuc bramet, idest
desideret, quia ad tantum devenit, quod nollet transire ad illas
secundas nuptias; quia si remansisset vidua, stetisset bene et
abunde in domo mariti, et fuisset honorata in sua sepultura, si
fuisset sepulta vidua relicta iudicis Nini, et fuisset sibi maior
honor dici et appellari uxor Nini iudicis, quam uxor illius
domini Galeazzi de vicecomitibus de Mediolano, qui portant pro
armis viperam, scilicet serpentem, quam etiam Mediolanenses in
campum, quando vadunt in exercitum.  Vult, in summa, hic dicere
auctor, quod maior honor fuisset sibi, non transivisse ad secunda
vota et fuisse contenta primo matrimonio.  Sicut vicecomites de
Mediolano portant viperam, scilicet serpentem, pro armis, ita
iudex Ninus portabat gallum.  Dicebat quidam Pisanus, quod iste
textus debebat sic scribi et proferri: giallum de Gallura; quia
Ninus non portabat gallum per antiquum, sed campum totum giallum,
idest flavum.

	|79-81.~  Non ei faciet ita pulchram sepulturam vipera,
idest arma que Mediolanenses accampat, idest cum qua vadunt ad
campum (est enim signum, sive arma ipsorum), sicut fecisset
gallus de Gallura.

	|82-84.~  Sic dicebat, signatus de stampa, idest de
impressione, in suo aspectu, illius recti zeli, idest amoris et
caritatis, qui smisurate, idest immense, sive sine mensura, corda
avampat, idest inflammat, ad bene amandum.

	|85-87.  Oculi mei.  Gli occhi miei~: hec est tertia pars
huius capituli, in qua auctor describit comparationem unius
serpentis, dicens: Oculi mei gulosi, guiucti idest, avidi idest,
ibant tamen, idest respiciebant, versus celum, solum illuc ubi
stelle sunt tardiores, scilicet apud polum arthicum, sicut rota
propinquior axi, ostelo, idest hostio vel habitaculo suo.  Nota
quod in rota, que volvitur in sua axi, quanto in ea est aliqua
pars propinquior centro, tanto tardius movetur et describit
minorem circulum; et quanto remotior a centro et propinquior
circumferentie, tanto velocius movetur et maiorem circulum
describit.  Modo stelle propinquiores polo, tardius moventur quam
remotiores.

	|88-90.~  Et dux meus, scilicet dixit: Fili, quid illuc
orsum respicis, idest versus partem superiorem?  Et ego ad eum,
scilicet dixi: Ad illas tres facellas, sive faculas, de quibus
polus abhinc totus ardet, idest ab loco ardere et splendere
videtur.  Nota quod supra, in primo capitulo istius Purgatorii,
quod polus arthicus erat privatus videre illas quatuor stellas:
modo dicit quod venerunt loco illarum tres alie stelle, ad quas
auctor modo respiciebat.  Et sicut ille figurabant quatuor
virtutes cardinales, ita tres figurant tres virtutes
theolo[g]icas, scilicet fidem, spem, caritatem; et ille sunt que
tenent campum modo in christianitate.

	|91-93.~  Et ipse ad me, scilicet dixit: Quatuor clare
stelle, quas videbas isto mane, sunt ex alia parte in fine, idest
in loco infimo, et iste ascenderunt illuc ubi erant ille, quia
ille quatuor sunt subiecte illis tribus.  Vult dicere quod nos,
christiani, modicum, vel nihil, utimur virtutibus cardinalibus;
tamen habemus virtutes theolo[g]icas.

	|94-96.~  Dum ego loquebar, et Sordellus ad se illum
traxit, dicendo: Videas ibi nostrum adversarium.  Et direxit
digitum, ut ego illuc respicerem.

	|97-99.~  Ab illa parte, ubi non habet reparaculum,
riparium, parva vallis, erat una vipera, forte, scilicet, talis,
qualis dedit cibum Eve amarum.  Forte erat illa, vel similis
illi, vel forte talis, qualis erat illa, que dedit cibum amarum,
que amaricari fecit totum genus humanum et exilium tantum pati. 
Ab illa parte planiori veniebat serpens.  Hoc est dicere: Demon
temptat ab illa parte, in qua est minus constans et armatus
peccator.  Dicit, forte; quia demon, qui temptavit primos
parentes, fuit iste serpens.

	|100-102.~  Inter herbas et flores mala striscia
veniebat, quia inter delectationes et consolationes carnales et
delicias mundanas temptat demon homines, volvendo de hora in
horam, scilicet sepe sepius, caput ad dorsum, lingendo, scilicet
se, sicut bestia que se linit, quia demon semper ostendit se
blandum.  |Strisciare~ est proprium serpentis, seu serpentum,
quando vadunt reptando.

	|103-105.~  Ego non vidi hoc, scilicet quod dicam, et
ideo illud dicere non possum, quomodo moverunt, scilicet se,
astores celestes; sed vidi bene unum et alterum motum, idest
recessisse a loco, ubi se posuerat.  Vult dicere auctor quod non
perpendit, quomodo angeli se moverunt, sed bene percepit volatum:
ad denotandum quod divina gratia advenit homini occulte, et quasi
non perpendit homo, sicut evenit Paulo, quoniam recalcitrabat
contra Christum; sed bene perpendit homo gratiam divinam per
effectus, scilicet quando dimictit vitia et sequitur virtutes. 
Astores celestes sunt angeli.

	|106-108.~  Sentiendo findere, idest, dividere, aierem
viridas alas, idest sentiendo aierem scindi ab alis viridibus,
fugit serpens, et angeli dederunt voltam, idest reversi sunt
sursum ad posita loca, idest deputata, revolando equales, quia
sunt positi ad custodiam animarum.  |Equales~: quia iustitia
divina et misericordia coequantur.

	|109-111.~  Umbra que ad Iudicem.  L'ombra che s'era~:
hec est quarta pars huius capituli, in qua auctor ponit unum
spiritum nobilem, scilicet spiritum marchionis de Malaspinis,
scilicet Conradi, umbra scilicet Conradi marchionis de
Malaspina, que ad Iudicem erat recollecta, idest que Iudici
adheserat, quando nominavit, ex toto illo congressu nihil fuit a
mea loquela dissoluta, idest remota: idest non interrupit propter
hoc loquelam suam, sed continuando prosecutus est illam, scilicet
quando fuit videre mirum: idest, nec propter adventum serpentis,
nec propter volatum angelorum, Conradus non removit oculos a me,
propter mirum quod sibi videbatur de me vivo.

	|112-117.~  Narrata fuga serpentis, incepit loqui,
scilicet Conradus, et quasi coniurando Dantem, sicut superius
fecit iudex Ninus, petit aliquid a Dante, sic dicens: Si lucerna,
que te ducit in altum, reperiat in tuo arbitrio tantam ceram
quanta est necesse usque ad viridem smaltum, idest usque ad
verticem montis, ubi sunt omnia virid[i]a, arbores et herbe,
incepit, scilicet loqui, illa, scilicet anima Conradi, si novum
verum de Valle Magra, vel de parte vicina, scis, dic michi illud,
quia iam grandis ibi eram.  Ista littera, scilicet: Si lucerna,
etc., potest exponi dupliciter, sic.  Videlicet: Si lux Virgilii,
idest rationis naturalis, que te ducit per montem Purgatorii,
inveniat ceram, idest cognitionem et speculationem, quanta tibi
expedit usque ad apicem montis, qui est viridis, et planus, et
floridus, dic michi nova de Valle Magra, idest Lunisiana.  Vel
sic: Si lucerna, etc., scilicet divina gratia; et ista etiam est
bona expositio.

	|118-120.~  Fui vocatus Conradus Malaspina, non antiquus,
sed ab eo descendi, idest ab uno alio Conrado, valde antiquo:
meis portavi amorem, idest meis consanguineis, qui hic
reaffinatur, idest purificatur, quia ducit nos ad salutem, vel
qui fecit me salvum: idest singularis affectio, quam tuli meis. 
Hic mortuus est sine herede, et in morte sua vocavit consortes
suos et divisit illis bona sua, ita quod quilibet fuit bene
contentus.

	|121-123.~  O, dixi ad eum, per vestras regiones, idest
per vestra dominia, nunquam fui: sed ubi quis moratur (quasi
dicat: nullibi) per totam Europam, quod ipsi non sint ibi
publici, idest cogniti?  Quasi dicat auctor: Ego sum de illis,
qui nunquam fuerunt in vestro dominio: sed audivi de fama
vestrum.

	|124-126.~  Fama[m], que vestram domum honorat, clamant
domini, clamat contrata, idest convicini; ita quod de vobis scit
quis nunquam fuit ibi, et hoc propter famam.

	|127-129.~  Et ego vobis iuro, si ego sursum vadam,
scilicet ad celum, vel dicas ad emispirium superius, vel redeam
ad mundum, quod vestra gens honorata non [s]fresiatur, idest non
privatur, honore antiquorum, vel non degenerat a suis, vel se non
spoliat honore, de pretio burse, idest liberalitate, et de ense,
idest probitate armorum.  Non possunt dici maiores laudes de uno
domino, quam de strenuitate et liberalitate: que duo fecerunt
famosos illustres viros, scilicet Alexandrum, Cesarem, etc.

	|130-132.~  Usus et natura illos privilegiat (quasi
dicat: Habent per usum et naturam, quod sint liberales et
strenui), quia, quamquam caput reum mundum retorqueat (idest
Pastor Ecclesie, qui est caput Ecclesie et princeps mundi, et qui
disturbat regimen rectum: vel dicas, et melius, demon, qui est
princeps huius mundi), retorqueat (divertat a via virtutum, et
ducat in vitia), sola vadit recte et malum iter despicit.

	|133-139.~  Modo respondet Conradus auctori, et promictit
sibi bonum premium propter laudes datas sue domui ab ipse
auctore.  Et ipse: Nunc vadas, quod sol non recumbet, idest
requiescet, septem vicibus in lecto, quem Aries cum omnibus
quatuor pedibus cooperit et infurcat, quod ista curialis opinio
tibi erit conclavata in medio capitis cum maioribus clavis quam
alterius sermonis; si cursus iudicii non arrestatur, idest non
detinetur, et sic desinat a veritate.  Effectus sententie talis
est: Quia tu auctor tot bona dicis de domo mea, laudando ipsam,
maxime de liberalitate, non transibit terminus septem annorum
(hoc est, solem septem vicibus recumbere in lecto Arietis),
quatenus illud quod tu dicis per dicta aliorum, quia dixisti te
non fuisse cum ipsis, tu videbis per effectum, idest experieris in
propria persona.  Quod bene evenit, quia, quando auctor fuit
expulsus de Florentia, habuit primum refugium ad marchionem
Marcellum de Malaspina, qui recepit eum gratanter et honoravit
eum affectuosissime iuxta posse.  |Sol~, qui erat modo in ariete. 
|Inforca~: idest cooperit et tangit cum omibus quatuor pedibus. 
|Conclavata~: idest fixa maioribus clavis quam relatione aliena,
si non revocabitur influxio summi celi.

	|SUMMARIUM.~  In isto vicesimoquinto capitulo, quod
incipit: ^Hora erat in qua ascendere nolebat disturbium~, auctor,
finiens tractatum vitii gule, pertractat unum dubium, quod
consurgit ex dictis, que sunt posita in precedenti capitulo. 
Dubium est tale: Quomodo est possibile, quod quis fiat macer, vel
pinguis, ubi virtus nutritiva non habet locum?  Nam iste anime
sunt separate a corpore, que non sumunt cibum nec digerunt bene
aut male: quomodo igitur macre, aut pingues, esse possunt?  Ad
quam questionem respondet Virgilius, ponendo duo exempla.  Primum
est de Meleagro, qui consumptus fuit ad consumptionem unius
torris: secundum de ymagine faciei nostre in speculo, que movetur
in speculo ad motum nostrum et non ad motum speculi.  Hiis
dictis, Virgilius rogat Statium, ut declaret hanc questionem
magis clare.  Et sic facit Statius.  Movens se a longe, tractat
generationem partus, embrionis et fetus, articulationem omnium
membrorum, demum productionem anime sensitive, et demum anime
intellective, per longum processum.  Tandem in sententia vult
dicere, quod, quando anima divellitur a corpore, subito vel vadit
ad Paradisum, vel ad Purgatorium, vel ad Infernum.  Obmisso de
illis que portantur in Paradisum, de hiis que portantur in
Infernum vel Purgatorium, vult dicere auctor, quod illa anima
fasciatur ab aiere circumstante, de quo, volente Deo, fit unum
corpus simile illi, quod anima reliquit in mundo; et in illo
corpore rident anime, plorant, videntur, audiuntur, apparent
longe, vel breves, et cetera, macre et pingues.  Demum, in fine
capituli, auctor incipit tractare de vitio luxurie, et ponit
penam eorum, que talis est.  Peccatores carnales stant in igne,
in flamma ignea accensissima, et vadunt ambulando per eam; et
quidam vadunt, et quidam revertuntur et obviant sibi invicem et
osculantur.  Et hic cantatur ille ympnus, Summe Deus clementie;
in quo ympno est ille versus: Lumbos, iecurque morbidum adure
igni congruo, [accincti] ut sint perpetim, luxu remoto peximo. 
Dum autem obviant invicem, gens, que venit versus nos, clamat
alta voce, Soddoma et Gomorra.  Et alia gens clamans dicit, In
vaccam intravit Pasiphen, ut taurellus ad luxuriam curreret. 
Ista pena est conveniens optime peccatoribus carnalibus, qui, dum
vixerunt, semper fuerunt ardentes in igne luxurie, discurrentes
de loco ad locum.  Ille ympnus, quem cantant, optime continet
orationem ad propositum materie.  Quod se osculentur, hoc fit ad
verecundiam lascivorum osculorum que fecerunt in vita.  Quare
dicunt: Soddoma et Gomorra?  In verecundiam eorum, qui
exercuerunt tales actus sceleratos et nephandos.  Quare dicunt:
In vaccam intravit Pasiphen?  Hoc dicitur ab hermafroditis, idest
habentibus utrumque sexum, qui non fuerunt usi iuxta leges, sed
bestialiter, etc.  Dicunt isti, Virum non cognosco.  Hec fuerunt
verba Virginis Marie, Luce primo capitulo.  Cantant etiam et
dicunt: Ad silvam ivit Diana, et Elice expulsit, quia senserat
venenum Veneris.  Ibidem cantabatur per viros et per mulieres,
qui fuerunt casti et fidem thori observaverunt.  Dicit auctor,
quod hoc videtur sufficere istis, qui in ultimo circulo
purgantur. 

	|Proemio.~  ^Hora erat in qua ascensus nolebat
disturbium.  L'ora era onde 'l salir non volea storpio~: istud
est vicesimumquintum capitulum huius Purgatorii, in quo auctor
pertractat arduam questionem precedentem de materia pertractata,
et transit ad alium circulum, scilicet septimum, in quo punitur
peccatum luxurie.  Quod capitulum dividitur in quatuor partes. 
In quarum prima ponitur questio, cui Virgilius respondet in
generali. 

In secunda, que incipit ibi: 

     Sanguis perfectus qui unquam non bibitur; 
     Sangue perfecto che mai non se beve, 

Statius, precibus Virgilii, volendo solvere dictam questionem in
speciali, movet se multum a longe et tractat generationem partus.

In tertia parte, que incipit: 

     Sed qualiter de animali efficitur infans;  
     Ma como d'animal doventa infante, 

ponitur productio anime rationalis sive humane. 

In quarta parte, que incipit ibi: 

     Et iam ventum ad ultimam torturam; 
     E gi venute all'ultima tortura, 

transit auctor ad materiam luxurie, que purgatur in septimo
circulo. 

	|1-3.~  Circa primam partem, auctor volens proponere unam
difficilem questionem, primo continuat dicta dicendis, ponens
horam temporis prius, et dicit quod hora erat talis quod non erat
habendum impedimentum, quia iam transiverat meridies; et ideo
faciebant isti tres, sicut facit qui vadit viam suam, non curans
de aliqua re sibi apparente, quia stimulatur ad eundum.  Ita
iverunt isti per introytum, unus ante alium saliendo scalas, que
sunt valde arte in tantum, quod ascendentes oportet incedere
dispares.  Notandum est hic quod Thaurus, quod est unum signum de
duodecim Zodiaci, quod Scorpio, quod est aliud, sunt sibi invicem
opposita; ideo si sol dimisit iam meridiem Thauro, ergo sequitur
quod mediam noctem dimiserat Scorpion[i].  Vult in effectu
dicere, quod meredies erat preteritus, idest transierat in
emispirio inferiori; ergo in emispirio superiori transierat media
nox.  Quod parte per exemplum astroloycum: existentibus Thauro et
Scorpione signis oppositis, ergo si circulus meridianus erat in
Thauro, sequitur necessario quod ad oppositum erat media nox in
Scorpione; et sol, per totum tempus quo factum fuit istud opus,
erat in Ariete; modo transivit in Thaurum: ergo erat plusquam
meridies duabus horis.  Quasi dicens: Hora erat tarda; ergo non
erat tempus perdendum.  Hora erat, in qua ascensus nolebat
storpium, idest disturbium, sive impedimentum, quia sol iam
circulum meridiei dimiserat Thauro, et noctem, scilicet mediam,
Scorpioni; et sic due erant hore post meridiem. 

	|4-9.~  Modo ponitur dispositio auctoris.  Ex quo, idest
propter quid, sicut facit homo, qui se non figit, idest non
firmat, sed vadit ad viam suam, idest continuat iter, quidquid ei
appareat, supple non impedit eum quando vadit, si est necesse,
scilicet urgens necessitas, si stimulus eum transfigit, idest
cogit sic facere; ita, idest simili modo, intravimus nos,
scilicet tres, Virgilius, Statius et ego, per callariam, idest
per introytum, unus ante alium, prendendo scalam, que propter
artitudinem ascendentes dispares facit.  Callaria est via cavata
et excisa in saxo.  Scala est recta aliquibus gradibus: sed
postea [quam] incepit ire in circulum, propter ertitudinem, idest
stricturam, non potera[n]t bini nec trini incedere, sed oportebat
eos ire unum post alium. 

	|10-18.~  Modo ponit dispositionem suam et appetitum
suum, quem habebat, ut declararetur de uno magno dubio, per
comparationem ciconiarum iuvencularum, existentium in nido adhuc. 
Nam sepe ciconia iuvencula movet alas, volens experiri si posset
volare; et dubitans, videns vires deficere, cessat et deponit
alas.  Ita de se dicit.  Cogitabat speculationem suam non esse
sufficientem ad intelligendum istam questionem: ideo volebat
interrogare Virgilium, ne diceret sibi: Vis volare antequam
habeas alas.  Sic eram ego.  Habebam voluntatem interrogandi, et
non audebam, quia timebam ne molestarem eum, et usque ad
summitatem lingue venerant iam verba: sed magister meus, esto
velociter iremus, propter hoc non destitit quin diceret,
|scocca~, idest dic id quod quasi vis incipere et cupis. 

	Tunc ego secure aperui os meum, dicens: Quomodo est
possibile quod aliquis fiat macer, sive pinguis, ubi non est 
nutrimentum?  Et sicut ciconia elevat alam propter voluntatem
volandi, et non audet derelinquere [nidum], et infra eam calat,
idest ponit, idest ad se eam recolligit; talis eram ego, cum
voluntate accensa, scilicet desiderio, petendi, et spenta, idest
extincta, quia timebam molestare eum, interrogandi veniendo ad
actum usque, quem facit ille qui ad dicendum se argumentat. 
Quasi dicat: Totus eram dispositus dicere, ita quod habebam verba
in summitate lingue; sed non audebam.  Ideo Virgilius, de hoc
perpendens, non dimisit, propter iter quod esset festinum, dulcis
pater meus, sed dixit: |Scocca~, idest trahe, vel emicte arcum
dicendi, quem usque ad ferrum traxisti.  Optima methaphora. 
Arcus est lingua, que erat tracta per effectum; et sagipta erat
in punctu lingue, idest verbum quod volat irrevocabile. 

	|19-21.~  Tunc auctor obedit, et proponit questionem
suam.  Tunc secure aperui os meum et incepi: Quomodo potest
fieri macredo, ubi opus nutriendi non tangit?  Ista questio fuit
necessaria ad perfectionem istius poematis, scilicet quomodo illi
ebriosi et gulosi sint ita macri et scarnati.  Quomodo potest
esse quod anima separata a corpore possit recipere macredinem,
ubi non cadit cibus, nec fit digestio aliqua?  Ibi non debet esse
pinguedo nec macredo: et ubi non est anima sensitiva, quomodo
potest esse passio frigoris et caloris? 

	|22-24.~  Respondet Virgilius in generali, ponens duo
exempla, quorum unum est una fictio, quam ponit Ovidius in
Maiori, scilicet in Methamorphoseos.  Meleager fuit rex
Callidonie, filius domine Altene, quem ipsa parturiendo habuit
multa sompnia; quo enixo, ipsa interrogavit astrologos et magos,
quid esset superventurum isti filio suo.  Qui dixerunt ei: Accipe
istum torrem.  Et tulerunt unum torrem de igne, dicentes domine
Altene: Extingue istum torrem, et bene conserva; quia tantum
vivet filius tuus, quantum durabit iste torris.  Quem mater
diligenter conservavit.  A casu unus aper terribilis apparuit in
Calledonia, postquam Meleager erat factus vir bone indolis et
magne fortitudinis.  Plurimi iverunt venatum, inter quos Meleager
fuit unus; et capto apro, sive porco, facta fuit contentio cuius
debebat esse caput apri: avunculus suus volebat; tandem in
contentione Meleager interfecit avunculum suum, germanum matris
sue.  Unde mater sua, sentiens se iniuriatam a filio suo, qui
interfecit germanum, accepit torrem illum quem diligenter
conservaverat diu, et posuit [in] igne; et sicut torres
consumebatur, ita Meleager consumebatur: consumpto toto torre,
mortuus fuit et consumptus Meleager. 

	|25-30.~  Aliud exemplum est de nostra ymagine, que
apparet in speculo, et movetur ad motum hominis, cuius ymago
apparet in speculo, et non ad motum speculi.  Prima hystoria
habet bonam allegoriam; ideo nolo eam sic nudam relinquere. 
Altena est omnis mater generans filios.  Quando parit, tunc fata
(sunt constellationes) dant omnem fortunam, et dant vitam et
spatium vite atque terminum.  Inde habetur in Sacra Scriptura:
Posuisti terminum, quem non transgredientur; idest quoad cursum
nature.  Quia alibi dicitur: Viri sanguinum et dolosi non
dimidiabunt dies suos, idest non venient, seu vivent, ad
medietatem dierum suorum cursuum naturalium.  Torris ca[n]dens,
est calor naturalis: et certum res viva corporalis conservatur
per calorem naturalem et humidum radicale; et quando unus eorum
deficit, deficit vita.  Dicit Avicenna, quod homo est similis
lucerne, que extinguitur duobus modis: scilicet, quando deficit
humor, et quando deficit papirus.  Allegoria satis valet.  Vult
dicere Virgilius: Sicut Meleager consumptus [fuit] non propter
causam innatam, sed propter causam extrinsecam, scilicet propter
consumptionem torris positi in igne; ita vult dicere quod nostra
anima, non via nature habet istas passiones separata a corpore,
sed habet a causa que venit de foris, ut apparebit similiter de
ymagine hominis relucentis in speculo.  Dum movetur homo, movetur
et etiam ymago; et ille motus non est ab intrinseco speculi, sed
[a] causa extrinseca, scilicet a motu hominis.  [Et si cogitares
quomodo vester guizzus guizzat intra speculum vestram ymaginem,
id quod apparet durum, tibi appareret vizzum]. (|Guizzi~: motus,
sive mutatio ymaginis).  Si hec cognosceres bene, quando tibi
apparent, durum appare[re]t tibi molle: idest, quod ignoras
cognosceres.  Volo tamen quod Statius solvat tibi istam
questionem, et sic eum rogo.  Si memor esses, sicut Meleager
consumpsit se in consumptione unius torris, idest ligni, ex una
parte ca[n]dentis, non esset, dixit, ita tibi acrum, idest durum. 
Et si scires, sive cognosceres, quomodo vester motus guizzi
(guizzum, guizzare, idest motus), movet intra speculum vestram
ymaginem, id quod apparet durum, tibi molle appare[re]t, idest
facile.  Sed ad hoc ut intra in voluntate tua, idest in mente
tua, quiescas, ecce hic Statius; et ego eum voco et precor, quod
sit nunc sanator tuarum plagarum, idest tuorum vulnerum, idest
declarator tuorum dubiorum. 

	|31-33.~  Si visionem eternam ei dispiego, idest explico;
eternam, idest de anima que est eterna, saltem a parte post, (hoc
dicit Statius ad faciendum auctorem attentum); respondit Statius,
ibi ubi sis, excuset me non posse facere niegum, idest non posse
hoc negare.  Quomodo Statius reveretur Virgilio! quasi dicens:
Non deberem loqui ubi tu es; sed ideo declarabo isti questionem
hanc, quia non possum negare quin faciam quod tu iniungis. 

	|34-36.~  Postea incipit: Si verba mea, fili, caput, mens
tua, respicit et recipit, lumen tibi erunt ad quod tu dicis;
idest, declarabunt tibi dubium quod habes. 

	Aliqui dicunt hic, quod ideo Virgilius imposuit Statio
hunc laborem, ex eo quia Statius fuit magnus philosophus.  Sed
non bene dicunt; quia longe maior, subtilior et profundior
philosophus fuit Virgilius quam Statius.  Sed causa fuit ista,
quia de anima nostra Virgilius fuit opinionis Platonis, que inter
alias opiniones antiquorum philosophorum est minus mala, tamen
non est catholica, quod anima nostra veniat a stellis et ad illas
revertatur.  Ideo, quia Statius fuit christianus et bene sensit
de anima nostra, et Dantes vult hic tenere opinionem veram et
catholicam, ideo Virgilius voluit quod de questione ista 
responderet Statius, etc. 

	|37-57.  Sanguis perfectus.  Sangue perfetto~: hec est
secunda pars huius capituli, in qua Statius precibus Virgilii
solvit questionem ab auctore propositam.  Et ad intelligendum
textum sequentem, qui est fortis in se et fortis in sententia,
notanda sunt multa.  Primo notandum, quod Statius primo
declarabit productionem corporis humani: secundo declarabit
productionem anime.  Quantum ad primum ipse incipit a longe
multum.  Notandum etiam, quod cibus, quem comedimus, non solum
semel decoquitur, sed pluries: primo, in orificio stomachi fit
una coctura: semel decoquitur ibi cibus.  Natura tunc talem
cibum, sic ibi decoctum, dividit in duas partes, scilicet in
grossiorem et subtiliorem: grossiorem mictit ad intestina, et
fiunt feces ex illis; subtiliorem transmictit ad epar.  Epar
iterum decoquit istam partem sibi datam, et coctam dividit in
duas partes, in subtiliorem et grossiorem: grossiorem transmictit
ad visicam, et inde fit urina; subtiliorem vero mictit ad cor. 
Cor iterum decoquit partem sibi transmissam; demum dividit illam
etiam in duas partes, scilicet grossiorem et subtiliorem:
grossiorem partem cor, quod dominatur in corpore velut rex et
preceptor et dispensator, mictit ad venas, ad membra scilicet
omnia, prout opus est; subtilior remanet circa cor, sicut
reliquie que remanent in mensa domini: et ista pars subtilior,
que ibi apud cor remanet, que non convertitur in nutrimentum
membrorum, fit sperma, quod fit a natura propter conservationem
speciei.  Sperma est superfluitas ultimi alimenti.  Dicit
Avicenna: Ille sanguis perfectus est superfluum in quanto, sed
non in quolibet.  Ille sanguis, exigente natura, descendit ad
testiculos, sive ad membra genitalia, tam in masculis quam in
feminis, et demum spargitur in naturali vase, scilicet in
matrice, et ibi coniunguntur sperma masculinum et feminum et
coagulantur, et fit quedam massa.  Istud sperma, quia descendit a
corde, ab ipso capit virtutem formativam ad omnia membra illius
speciei.  Potest dici homo, potentia, quia ex ipso fit corpus
humanum, quod cum anima intellectiva fit homo; sicut ovum,
potentia, dicitur gallina, quia ex illo nascitur gallina.  Et
quam cito sperma masculinum bene coniungitur feminino, quia
masculinum habet virtutem activam, scilicet agendi, femininum
habet virtutem passivam, scilicet patiendi; et dum est coniunctum
facit constare femininum: quia in femina est sanguis menstruosus;
et cum menstruum constat et non fluit, est signum impregnationis,
non tamen semper, sed ut frequenter (sic dicit Avicenna et
Gallienus).  Et ista duo spermata sic ad invicem coniuncta et
coagulata fiunt embrio, ex quo venit fetus.  Demum illa virtus,
derelicta a generante in spermate descendente et stillante a
corde generantis, fit anima viva, scilicet vegetativa, que est
extracta de potentia materie; et est similis anime plancte, nisi
quia ista, scilicet anima plante, est iam ad ripam, idest in
facto esse, illa, scilicet anima vegetativa hominis, est in via,
idest in fieri, quia adhuc restant multa; demum fit anima
sensitiva. 

	Sanguis perfectus, ille scilicet qui non bibitur a venis,
qui unquam non bibitur a sitibundis venis, et sic remanet quasi
alimentum quod est mense levis, apprehendit in corde omnibus
membris humanis virtutem informativam, sicut ille qui fieri
potest per venas vanas. 

	Adhuc, digestus, descendit ubi est pulchrius tacere quam
dicere, idest ad membra genitalia, vel melius ad testiculos; et
inde postea gemit, idest stillat, super alium sanguinem in
naturali vase, idest in matrice, que est quasi unum urinale
habens os strictum. 

	Ibi coagulatur et uterque simul, unus dispositus,
scilicet feminilis, ad sustinendum, idest ad patiendum, et
alius, scilicet masculinus, ad faciendum, idest agendum, propter
perfectum locum ubi premitur, idest emictitur; et postquam
pervenit ipse, incipit operari coagulando prius, et postea
vivificat id quod per suam materiam fecit constare, idest firmum
stare, scilicet sanguinem menstruum. 

	Anima facta virtus activa, quasi unius plancte, in tantum
differentes, quia ista est in via, et illa iam est ad ripam, quia
prima est in fieri, alia in facto esse, tantum operatur postea,
quod iam movetur et sentit sicut fungus marinus, et inde
apprehendit ad organizandum potentias, unde est semen. 

	|58-60.~  Nunc explicatur, fili, nunc extenditur virtus,
que [est] a corde generantis, ubi natura omnibus membris
intendit.  Vult dicere Statius, quod illa virtus activa primo fit
anima vegetativa, et est sicut anime plancte, quia solum crescit
ad modum plancte: inter eas tamen est differentia talis, quia
illa anima, scilicet anima plancte, iam est in facto esse, quia
non expectat meliorari; sed anima vegetativa hominis est in
fieri, idest expectat adhuc plus, scilicet meliori, quia expectat
fieri sensitiva et demum intellectiva.  Ista anima vegetativa
hominis in primo suo esse est sicut concha marina, in qua est
unum frustum carnis sine forma, tamen est vita.  Sic nobis est
in embrione, quia est una potentia, que crescit, tamen non habet
adhuc formam.  Fungus marinus, una ostriga, apprehendit potentiam
ad organizandum, idest ad faciendum organa, idest membra, in
quibus, vel cum quibus, anima postea operatur, scilicet manus,
aures, oculos, nasum, etc.  Unde illa virtus et origo et radix
vite in nobis postea fit anima, scilicet sensitiva.  Tunc movetur
et extenditur, et virtutem organizandi sumit a corde generantis,
unde descendit semen.  Sed qualiter postea fit infans homo, quia
nullus fetus dicitur infans nisi fetus humanus, hic est
insistendum. 

	|61-66.  Sed qualiter de animali efficitur infans.  Ma
come d'animal~: hec est tertia pars huius capituli, in qua
ponitur productio anime intellective.  Vult dicere, quod anima
intellectiva sic fit: quod factis membris omnibus et linitis,
saltem corde, epate, et cerebro, motor primus super tanta arte
nature, que operata est iam illa membra, movet se lete, idest
concurrit cum natura, et de nihilo creat, et creando infundit,
animam intellectivam; que veniens in istum effectum nature, idest
in fetum, quidquid invenit ibi activum, scilicet virtutem illam
derelictam a generante, iam factam virtutem vegetativam et demum
sensitivam, trahit ad se, et efficitur una anima sola, habens
illas virtutes tres, scilicet vegetativam, sensitivam et
ratiocinativam.  Et quomodo hoc fiat, cognoscere est valde
difficile, et iam multi erraverunt in hoc puncto, scilicet de
anima intellectiva.  Avveroys commentator, videns animam
nutritivam habere organa, in quibus operatur et manifestatur in
suis operationibus, sicut in oculo ad videndum, in auribus
audiendum, dixit illam esse coniunctam corpori; sed perpendens
quod intellectus non habet aliquod organum corporale, per quod
operetur et in quo manifestetur eius operatio, posuit, asseruit,
intellectum esse distinctum a corpore, idest non esse formam
corporis, et sic tenuit quod unus intellectus agens erat in
omnibus hominibus.  Hec fuit una causa quare talem opinionem
tenuit.  Alia causa fuit, quia videbatur ipsi auctori, quod
intelligere esset ita nobile et ita divinum, quod non esset
dignum, intellectum ipsum esse coniunctum formaliter alicui
corpori, sed quod intellectus esset una virtus per se existens,
non mixta aut coniuncta corpori formaliter.  Que opinio omnino
est falsa, et contra mentem Aristotelis, et contra fidem
catholicam.  Sed dicendum, quod intellectus hominis est anima
intellectiva formaliter unita corpori, componens cum illo et
constituens tertium, scilicet hominem, resultantem ex corpore et
anima.  Et ad hanc animam sic faciendam movetur Deus super arte
nature, idest postquam natura fecit illa que supra dicta sunt; et
ad faciendum animam intellectivam concurrit Deus lete, quia in
fabrica hominis relucet magna concurrentia ipsius Dei, nec in
aliquo alio effectu relucet ita divina ars, sicut in fabrica
hominis, quia in homine quasi sunt omnia, quia homo communicat
cum omnibus entibus mundi, in tantum quod homo dicitur minor
mundus.  Postquam illa anima intellectiva creata est et infusa,
que ambo sunt simul, tunc ipsa regirat se supra se in
intelligendo.  Anima enim nostra intelligens res a se distinctas,
reflectit se supra se et intelligit se.  Hiis dictis, nunc ad
textum.  Sed qualiter de animali efficitur infans, non vides tu
adhuc: iste est talis punctus, quod sapientiorem te fecit iam
errare, scilicet Avveroym commentatorem; ita quod per suam
doctrinam fecit (idest dixit, esse unum intellectum agentem in
omnibus hominibus, et illum non esse formam, nec animam hominis)
disiunctum ab animali possibilem intellectum, quia ab eo non
vidit organum assumptum. 

	|67-75.  Aperias veritati que venit ad pectus, et scias
quod quam cito ad fetum articulare cerebri est perfectum, motor
primus, scilicet Deus, ad eum se movet letus, super tantam artem
nature, et spirat spiritum novum, virtute repletum; qui, scilicet
spiritus, quidquid reperit activum ibi, trahit in suam
substantiam, et efficitur una anima sola, que vivit et sentit et
se in se regirat, reflectit, revolvitur.  Notandum est hic, quod
non est intentio dicere, quod anima intellectiva fiat ex aliquo,
quod veniat et fiat de potentia materie, sicut hic textus videtur
dicere; imo est opinio auctoris, quod anima intellectiva creatur
a Deo ex nihilo, sicut Sacrosancta Ecclesia tenet.  Sed hoc dicit
quantum ad apparentiam, quia primo manifestatur virtus vegetativa
in embrione, sive in fetu; postea manifestatur virtus nutritiva;
demum sensitiva; demum, secundum locum, motiva; et tandem,
ultimo, virtus intellectiva: non quod primo sit ibi aliqua
illarum que transubstantietur, sive convertatur in intellectivam;
sed hoc dicit propter manifestationem ipsarum virtutum
solummodo.   

	|76-78.~  Modo ponitur unum exemplum, ad ostendendum
quomodo id fiat; scilicet, quod illa virtus, derelicta a
generante in semine, fiat virtus vegetativa, demum sensitiva,
quam trahit ad se intellectus creatus a Deo et fit una anima cum
illa.  Quod exemplum tale est: nos videmus quod calor solis
intrat in vitem et convertit humorem vitis, qui erat ante vilis,
in optimum vinum, quod calor solis fit unum cum humore vitis, sic
alterato ab ipso calore solis.  Et ad hoc ut minus mireris de
verbo, scilicet meo, respice calorem solis, qui efficitur vinum,
perventus, idest appositus, humori qui de vite colat, idest
fluit, vel emanat. 

	|79-81.~  Quando Lachesis, idest dea continuationis vite
hominis, vel conservationis rerum corruptibilium, non habet plus
de lino; idest, quando vita hominis non plus durat, sed homo
moritur; solvitur a carne, scilicet ille spiritus humanus
intellectivus, et in virtute portat secum et divinum et humanum,
idest portat secum virtutem vegetativam, sensitivam et
rationalem. 

	|82-84.~  Alie potentie omnes mute, idest sunt, sicut
sentire, vegetare, audire, videre, digerire, etc.; sed memoria,
intelligentia et voluntas in actu multo plus acute, scilicet sunt
ad operandum.  Nota quod aliquas operationes habet anima in sua
potestate, quas non potest exercere nisi cum organis
corporalibus, et in hiis anima separata, ratio idest, quiescit. 
Aliqua sunt opera anime nostre, que potest exercere etiam sine
organis corporalibus; et in hiis anima, separata a corpore, multo
melius exercetur, sicut intelligendo, volendo et memorando, quia
ad hoc exercendum anima separata est liberior. 

	|85-87.~  Modo vult dicere auctor, quod anima, quando
separatur a corpore, mox, sine morosa dilatione, vel vadit ad
dampnationem, vel ad Purgatorium, vel ad celum, et subito scit
utrum sit salvata aut dampnata.  Sine firmare se, idest non
expectabat alicubi, per seipsam cadit mirabiliter ad unam
riparum, scilicet Acherontis vel Purgatorii: ibi cognoscit prius
suas stratas, idest vias dampnationis, vel salvationis.  

	|88-108.~  Modo vult dicere auctor, quod statim quando
ista anima, separata a corpore, est in loco, sive in Inferno,
sive in Purgatorio, virtus formativa, que fuit derelicta in
semine a generante, quam intellectus traxit ad se et modo secum
tulit, radiat circum circa; et sicut operabatur in membris vivis,
sic hic operatur in aiere circumstante et circumscribente animam
illam; et aierem vicinum efficit unum corpus linitum, membratum,
sicut erat corpus quod reliquit mortuum: et ad hoc designandum
ponit unum exemplum de yride, sive de arcu celesti, qui non est
aliud quam radii solares, ferientes ex adverso nubes grossas,
roridas et aquosas, ubi et in quo arcu generantur tot diversi
colores.  Facta illa forma nova, qua induitur anima, talis illa
forma sequitur postea animam, quocumque vadat, nova, sicut flamma
sequitur ignem qui illam facit.  Et quia per talem formam anima
videtur, ideo vocatur umbra; et ex hinc procedunt omnia que inde
possunt apprehendi per illam formam, sive per tale corpus fictum
sic factum.  Anime rident, plorant, loquuntur, suspirant,
secundum quod a desideriis affliguntur, et alios effectus umbra
sic figurat.  Ita considerandum est, quod virtus formativa facit
de aiere circumstante illas animas, sicut dicitur quod angeli
faciunt quando volunt apparere alicui persone; formare de aiere
eos circumstante aliqua corpora aerea, et ita loquuntur, etc. 
Statim quod locus ibi eam circumscribit, virtus formativa radiat
circum sic et in quantum, scilicet fecit in membris vivis; et
sicut aier, quando est bene piornus, idest roridus et aquosus,
per alterius radium, scilicet solis, qui in se reflectitur,
diversis coloribus devenit, idest efficitur, ornatus, idest fit
arcus celestis; sic aier vicinus, ubi immictitur in illam formam,
quam in eo sigillat virtualiter anima que resedit.  Et similis
postea flammule, que sequitur ignem quocumque se mutat, sequitur
[spiritum] suum forma nova.  Ex eo quod inde habet postea suam
apparentiam, vocatur umbra et inde organizat postea quemlibet
sensum usque ad visum.  Inde loquimur, et inde ridemus nos, inde
facimus lacrymas et suspiria, que per montem sentire potuisti. 
Secundum quod nos afficiunt desideria et alii effectus, umbra se
figurat, alias figuratur: et ista est causa de qua tu miraris. 

	|109-111.  Et iam ventum ad ultimam torturam.  E gi
venuto all'ultima tortura~: ista est quarta pars huius capituli,
in qua auctor transit ad materiam luxurie.  Sciendum est tamen
primo, quod pena luxuriosorum est quod stant in igne ardentes et
nec comburuntur, et ille ignis est valde afflictivus.  Natura
illius loci, sive circuli, in quo purgantur luxuriosi, spirat
ignem maximi incendii; sed cornix per quam itur, spirat unam
auram que refrigerat viam illam, in tantum quod illac bene quis
potest transire.  Sciendum est, quod hic in isto circulo, sicut
in quocumque alio inferiori, est cornix una, per quam itur. 
Locus iste, per quem itur, est strictus valde: et ex una parte
est precipitium, scilicet a parte forifica, scilicet exteriori; a
parte interiori exit ignis: et ideo, propter viam strictam et
propter periculum cadendi ex una parte et combustionis ex alia
parte, oporteret quod auctor iret cum maxima prudentia, ne ex una
parte caderet et ab alia parte combureretur.  Nota quod ignis est
debita pena luxuriosorum; quia sicut luxuriosi semper ardent
desideriis carnis, nec refrigerium habent, ita bonum est quod in
igne ardeant et puniantur.  Et per talem viam oportet ire
prudenter, quia difficile est caste et virginaliter vivere. 
Nota etiam quod, sicut ripa inferior in circulo gule ministrabat
aquam, que tenebat virides frondes arboris et ingerebat
voluntatem gulosis bibendi, qui tamen non poterant bibere; ita
ista ripa, que est hic in septimo circulo, producit ignem ita
incendiosum.  Hic locus est ultimus tormentorum, quia cum altius
ascenditur ultra istum circulum, itur postmodum in Paradisum
terrestrem, sicut patebit; ideo vocatur ultima tortura. 
Virgilius consulebat hic auctori, quod ipse teneret oculos
strictos ad frenum, quia faciliter hic erratur.  Ideo
animadvertant viatores ad peccatum luxurie, quod multum 
allicit peccatores.  Hic cantant unum ympnum, quo ecclesia utitur
die sabati ad nocturnum in ferialibus diebus, qui ympnus incipit,
Summe Deus clementie, et infra, Lumbos iecurque morbidum adure
igni congruo; accinti ut sint [perpetim] luxu remoto peximo: qui
versus est de directo ad propositum ad fugiendum peccatum
luxurie. 

	Et ventum iam ad ultimam torturam (idest per nos, quia
veneramus ad ultimum circulum, in quo punitur luxuria) erat per
nos, et conversi ad manum dexteram, et eramus attenti ad aliam
curam; idest, non plus loquebamur de questione predicta, sed
attendebamus ad novam penam. 

	|112-117.~  Ibi ripa flammam foris balistat, idest
proiicit, sive emictit; et cornix, scilicet excisio illa que viam
facit, sive prebet, spirat flatum in sursum, qui eam reflectit,
et viam ab ea sequestrat, sive facit: unde ire nobis conveniebat,
idest non oportebat, a latere excluso unus post alium; et ego
timebam focum, idest ignem, et hinc inde timebam cadere infra. 

	|118-120.~  Dux meus dicebat: Per istum locum, idest per
peccatum luxurie, vult, idest oportet, teneri oculis strictum
frenum, eo quod errari posset pro modico. 

	|121-126.~  Nunc ponitur cantilena quam cantant isti
luxuriosi in isto igne, scilicet, Summe Deum clementie, et infra,
Lumbos iecurque morbidum adure igni congruo: accinti ut sint
perpetim, luxu remoto peximo.  Summe Deus clementie, in sinu
grandi ardoris tunc audivi cantando, quod volvendi michi fecit
desiderare non minus: et vidi spiritus per flammam eundo, idest
euntes; ex quo, idest propter quid, respiciebam ad eos et ad meos
passus, compartiendo visum |a quando a quando~, idest tempore,
vel de passu ad passum; idest, modo respiciebam ad illas animas
et ad ignem, aliquando respiciebam ad pedes ne caderem. 

	|127-129.~  Prope finem, qui in illo ympno fit, clamabant
alte, Virum non cognosco (ista fuerunt verba Marie Virginis,
Matris Domini Nostri Iesu Christi, ut patet Luce primo capitulo);
inde reincipiebant ympnum submissi, idest submissa voce. 

	|130-132.~  Finito illo, etiam clamabant: In nemore
stetit Diana, et Elicem expulsit, que Veneris senserat venenum. 
Nota quod communiter in istis circulis, in quibus puniuntur
peccata mortalia, dicuntur aliqua in opprobrium peccatorum, et
aliqua in laudem virtutum contrariarum ipsis vitiis.  Hystoria de
Elice habetur in tertio Ovidii Methamorphoseos.  Ista Elice, sive
Calixton, quod idem est, erat una de virginibus Diane.  Sed
Iuppiter rapuit eam, et abstulit ab ea florem virginitatis.  Que
dum esset in fonte, veniente Diana, volebat exire de fonte, ne
Diana cognosceret eam corruptam.  Tamen Diana cognovit eam ad
pallorem et squalorem oculorum, et expulsit eam de silvis, et
abstulit ab ipsa arcum et sagiptas, que conversa est postea in
Ursam Maiorem.  Intueamur quid faciat luxuria.  Separat Elice,
scilicet animam humanam, a Diana.  Diana est luna, que venatur
bestias silvestres cum virginibus, quoniam luna est illa, que sua
influentia producit et conservat virgines, et cum sagiptas, idest
stimulis, concupiscentie idest feras mortificat.  Iuppiter, idest
adulter, corrupit virginem, et pudicitiam bonam, postquam dedit
ei venenum Veneris; quod dicitur venenum dulce, sed est nimis
nocivum.  Tunc Diana expulit eam de silva, idest de bona fama. 

	|133-135.~  Demum iste anime laudabant viros et mulieres
et omnes coniugatos qui vixerant in fide thori, sicut est 
vivendum.  Inde ad cantandum redibant; inde donne, idest
mulieres, clamabant, et viti, idest coniuges, qui fuerunt casti,
sicut virtus et matrimonium imponit. 

	|136-139.~  Et iste modus credo quod eis sufficiat per
totum tempus quo ignis eos adurit, idest in flammam accendit. 
Cum tali cura, idest pena, convenit, idest oportet, cum talibus
pastibus, idest medicamentis, quod plaga |de sezzo~, idest

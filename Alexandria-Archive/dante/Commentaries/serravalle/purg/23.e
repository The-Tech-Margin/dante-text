	|SUMMARIUM.~  In isto vicesimotertio capitulo, quod
incipit: ^Dum oculos per frondes~, etc., auctor prosequitur
materiam gulosorum, ponendo penam ipsorum in generali, que talis
est.  In medio vie, per quam continue vadunt et revertuntur
gulosi, stat una arbor, ut dictum est, plena pomis et fructibus
odoriferis.  Et gulosi vadunt per illam viam sicut peregrini; et
videntes aliqui arborem illam, ymo omnes, intuentur illam avide. 
Et de eterno consilio et divina voluntate descendit una virtus in
arborem et in fructus eius, et in aquam que ibi scaturit, que
inducit famem et sitim et voluntatem in istis gulosis, qui
accenduntur ab appetitu famis et sitis.  Et isti spiritus
videntur macilenti, et sunt tales in facie, ita quod ossa
informantur a pelle.  Et tamen isti gulosi vadunt libenter ad
istam penam, quam habent videndo illa poma et illam aquam, unde
accenduntur ad appetitum: qui appetitus avidus affligit istos
gulosos.  Hanc penam patienter et libenter sufferunt, quia sic
purgantur a vitio gule et efficiuntur digni ascendere sursum ad
celum.  Ista pena bene convenit gulosis, quia, dum vivebant, non
satiabantur et non contentabantur de hiis que sufficiebant
nature, sed querebant diversa genera ferculorem, etc.  Hic
invenit auctor unum civem florentinum, nomine Foresem, qui plura
dixit auctori de moribus mulierum florentinarum, cui auctor se
palificavit et Virgilium et Statium. 

	|Proemio.~  ^Dum oculos per frondem viridem.  Mentre che
gli occhi per la fronde verde~: istud est vicesimumtertium
capitulum huius Purgatorii, in quo auctor prosequitur materiam
gule; et potest dividi in quatuor partes.  Nam in prima ponitur
et describitur pena et effectus purgationis peccati gule. 

In secunda parte, que incipit ibi: 

     Iam eram ad mirandum; 
     Gi era in admirar, 

auctor introducit unum spiritum in speciali involutum valde in
vitio gule. 

In tertia parte, que incipit ibi: 

     De! frater, nunc fac quod plus non; 
     De! frate, or fa', 

movet questionem isti spiritui. 

In quarta, que incipit ibi: 

     Et ego: Foresis, ab illo die; 
     E io a lui: Forese, da quel d, 

auctor pandit et manifestat se et duces suos, scilicet Virgilium
et Statium. 

	|1-6.~  Primo tamen auctor continuat materium
gulositatis, premictendo suam condispositionem comparative, clare
et communiter, cuius summa breviter est talis.  In fine capituli
proximi precedentis, posuit arborem exilem et subtilem ad pedes,
et dilatem superius versus summitatem, habentem poma suavia. 
Posuit etiam aquam, que contra naturam et consuetudinem nostrarum
aquarum scaturiens, sursum ascendebat, irrigans frondes huius
arboris.  Modo dicit auctor, quod ipse stabat ad contemplandum et
respiciendum illam arborem et illam aquam, totus fixus, que
contrario modo se habent ad arbores et aquam nostras, et perdebat
tempus, quia non capiebat misterium talium rerum, sicut faciunt
illi qui sunt sub arboribus: stant attencti ad respiciendum
aviculas volantes super arborem, et inde modicum vel nihil
proficiunt et perdunt multum temporis.  Dantes dicit, se hic nil
proficere in respiciendo arborem hanc, que purgat peccatum gule,
ut dicetur inferius; quia modicum vel nihil peccavit in peccato
gule.  Hoc forte bonum dictum est satis: tamen credo quod
intentio auctoris fuerit hic, quod non intelligebat adhuc
misterium arboris, sicut patet; quia de ipsa arbore et eius
qualitatibus interrogavit tam instanter istum, scilicet Foresem. 
Et sic est quod aliqui vaca[n]t nimis circa rem, quam non capiunt
nisi doceantur, et doceri non querunt, [et] multum temporis
admictunt.  Ideo fingit quod Virgilius punit eum, imponens sibi
ut aliquid utilis vacet.  Ideo Dantes volvit visum, idest oculos
intellectuales, ad speculationem; idest cogitavi, speculando,
expendere utilius tempus, quam hactenus feceram.  Tunc ad textum.

	Dum oculos per frondem viridem figebam ego sic, sicut
facere solet qui retro aviculam vitam suam, idest tempus sue
vite, perdit (nil est carius tempore et nil vilius perditur,
etc.), plusquam pater michi (idest Virgilius, scilicet suum
magister: nam pater carnalis dat suo filio carnali esse, sed
bonus magister dat bene esse: quia, sine bona doctrina et bonis 
moribus et operibus, est esse bestiale; sed esse virtuosum est
case divinum.  Virgilius erat Danti plusquam pater, qui dedit
sibi esse solum naturale, sed Virgilius dedit esse virtuosum)
dicebat: Fili, venias ammodo, quia tempus quod nobis est
impositum, idest in quo vivitur, utilius compartiri vult, idest
debet; vel quia non debemus stare in Purgatorio nisi tribus
diebus, et ista dies est tertia qua sumus, et iam transivit
medietas.  Ecce quomodo obedivit discipulus magistro. 

	|7-9.~  Ego volvi visum et passum non minus cito ad
sapientes qui loquebantur ita, quod iter michi faciebant nullius
pretii.  Quasi dicens: Tantum delectabar audire illos sapientes,
quod iter non me gravabat quasi. 

	|10-15.~  Modo auctor narrat quid iste anime, que
purgantur de peccato gule, dicunt in penis, scilicet illud verbum
Psalmiste: Domine, labia mea aperies et os meum annuntiabit
laudem tuam; plangendo et cantando.  Et ecce plangi et cantari
auditum est: Labia mea, Domine; per modum talem, quod
delectationem et dolorem peperit.  Ista verba tamen non videntur
multum ad propositum pro peccato gule: tamen si exponuntur,
Domine, aperi labia nostra ad laudandum te et glorificandum,
quibus indecenter et superflue usi fuimus ad peccandum in gula,
sic satis videntur ad propositum applicari; et sic credo quod ad
hunc sensum auctor introduxit talia verba. 

	|16-21.~  Isti plorabant propter famem et sitim:
cantabant propter devotionem et spem liberationis et salvationis:
ideo auctor [et] sui duces ex hoc delectationem et planctum, sive
dolorem, habuerunt.  Sicut peregrini pensosi, idest cogitabundi,
faciunt (per comparationem peregrinorum studiose incedentium per
viam peregrinando, qui inventos homines, quibus obviant in via,
permictunt transire non intricando se cum eis), superveniendo per
iter gentem non notam, qui se convertunt ad illam et se non
firmant, idest non stant tardando, nec intrant in verbis cum
illis, sed respiciunt et pertransiunt; ita retro nos citius mota,
veniendo et pretereundo, nos respiciebat animarum turba tacita et
devota.  Illa gens movebatur velocius quam Dantes. 

	|22-24.~  Modo ponitur pena, effectus [peccati]
gulosorum.  Nam ipsi videntur semimortui fame et siti, quia
apparebant in oculis obscuri, erant macri, sive macilenti: eorum
facies erat concava et pallida, diminuta, et non habebant nisi
pellem et ossa: de carne nichil videbatur, ita quod cutis ossibus
adherebat, et forma ossium apparebat in pelle.  In oculis erat
obscura quelibet et concava, scilicet anima, pallida in facie et
tantum scema, idest diminuta, quod ab ossibus pellis
informabatur, idest in pelle forma ossium apparebat. 

	|25-27.~  Modo hic ponitur una hystoria, quam ponit
Ovidius in maiori.  Fi[n]gitur quod erat unus rex in Gretia,
nomine Crisiton, alias Erisiton, superbus valde et demens, qui
spernebat dominam Cererem, deam blandi, nec permictebat ipsam
coli neque adorari, que Dea multum colebatur in partibus illis. 
Et prope templum ipsius Cereris erat una quercus: fecit illam
abscondi nec incidi.  Domina Ceres ulcisci [voluit]; ideo immisit
famem in corpore istius regis taliter, quod ipse nunquam poterat
satiari.  Semper faciebat [cibos sibi providere], et in
commestibilibus dissipavit, infra spatium, sive tempus, omnia
bona sua.  Vendidit quidquid habebat, et fames semper crescebat,
et devenit ad tantam paupertatem, seu inopiam, quod unicam suam
filiam vendidit pro emendis cibariis; que furtim sepe redibat ad
patrem, et iterum ipse illam vendebat.  Tandem ipse rex seipsum
comedere cepit, quod in suo corpore nihil carnis remansit:
solummodo cutis et ossa erant in suo corpore.  Iste rex Erisiton,
sive Crisiton, est persona gulosa: que primo spernit Cererem,
idest terram, dantem fructum, quia non vult colere eam ut det
segetes; non stat contentus pane et cibo sufficienti, et cibo
congruo, sed conatur preparari diversa fercula, sapores varios;
facit expensas inordinatas, conatur habere novas epulas ad
incitandum gulam: sic spernitur Ceres, idest communis victus. 
Tunc facit incidi quercum, que facit glandes, et que prebebat
primis parentibus cibum: et sic iniuriatur nature, que dedit
toctiplices fructus.  Sed illa, scilicet natura, immictit famem:
quia gulosus, si habet bonum prandium, vult habere meliorem
cenam; si de mane bene bibit, vult de sero melius bibere: et sic
appetitus crescit, quanto plus expendit. Tunc primo consumit
pecuniam suam, demum vendit possessiones; et omnia ista, gula
consumit: hiis consumptis, vendit seipsum.  Semel accidit quod
quis permisit, [propter] ingluviem, filiam suam prostitui, ymo
uxorem suam.  Tandem vadit ad hospitalia, ubi pediculi, sescopes
et vermes consumunt talem gulosum, et ibi moritur miserabiliter. 
Vult dicere auctor, quod illa gens, que ibi erat, apparebat
similis isti regi Crisiton, sive Eriston, in macredine cum
aspectu. 

	Non credo quod sic ad pellem extremam, idest macredinem,
Erisiton esset factus siccus, idest macer, propter ieiunium,
idest famem, scilicet quando de illo plus timebat. 

	|28-30.~  Modo ponitur alia hystoria.  In quarto libro,
Regum volumine, habetur, et ponit Iosephus in libro de
Captivitate Iudeorum, quando civitas Hierosolima fuit obsessa diu
et diu, fames invasit civitatem, et in tantum, quod multi fiebant
latrunculi, furantes quidquid poterant pre fame, una mulier,
nomine Maria, devenit ad tantam inopiam et famem, quod proprium
filium primo planxit, tandem interfecit et decoxit, eum assando. 
Latrunculi sentientes odorem carnium assatarum, venerunt ut
raperent.  Que dixit eis: Venite et comedite, ecce filium meum
decoxi: comedite eum mecum.  Quod videntes recesserunt dicentes:
Ira Dei venit super nos.  Adhuc vult auctor, quod ista gens, que
hic punitur, apparet macra, famescens, sicut fuit gens in
Hierusalem, quando ista Maria dedit de beccho, idest de ore,
[sive] cum ore comedit filium suum.   

	Ego dicebam infra meipsum cogitando: Ecce gentem que
perdi[di]t Hierusalem, quando Maria in filium dedit de beccho,
idest de ore, quia illum propter famem comedit. 

	|31-33.~  Nota quod sic est facies hominis disposita,
quod si omnis caro removeretur ab ipsa, duo fovee, in quibus sunt
oculi, essent vacue, et ossa nasi apparerent, remota omni carne,
cum tribus lineis; et tunc posset ibi legi ista dictio HOMO, quia
seclusa H, que non est littera significativa, sed est aspiratio:
quia prima fovea unius oculi esset unum O; illa tria ossa sive
tres linee de osse nasi, essent M; et alia fossa alterius oculi
esset unum aliud O: et sic esset completa ista dictio OMO, sine
H. 

	Apparebant, idest videbantur, ocularia, idest
concavitates oculorum, annuli sine gemmis: qui in facie hominis
legit hominem, ibi bene cognvisset M.  Proverbium vulgare est
[in] Ytalia.  Et dicit auctor quod mirabile erat, quod illa arbor
conservaret in vita ista umbras, quod teneret eas in tanta fame. 

	|34-36.~  Quis crederet quod odor unius pomi, sic
gubernaret, idest extenuaret, generando famem, idest appetitum,
et ille, scilicet odor, aquarum, nesciendo qualiter? 

	|37-45.  Iam eram in admirandum.  Gi era in admirare~:
ista est secunda particula istius capituli, in qua auctor
introducit in speciali unum spiritum modernum, vitiosum in gula,
a quo didicit causam tante macretudinis, etc. 

	Iam eram in admirandum quid, idest que res, sic eos
diffamat, idest dat eis famem tantam, propter causam adhuc non
manifestam, scilicet michi, eorum macretudinis et eorum tristis
squame, idest squaliditatis vel decolorationis; et ecce de
profundo capitis, quia intus valde erant oculi, volvit ad [me]
oculos una umbra, et respexit fixe, idest firme; postea clamavit
fortiter, idest dixit: Qualis gratia est michi?  Ita nunquam
recognovissem ipsum ad faciem, sed in voce michi fuit patefactum
id quod aspectus in se occultaverat. 

	|46-48.~  Ista favilla, idest vox, totum me reaccendit,
idest reduxit michi ad memoriam, [et] meam cognitionem, scilicet
quam habueram de ipso dum viveret, permutatum labium [et]
recognovi faciem Foresis, hominis sic vocati.  Nomen proprium
est. 

	Nota pulchram fictionem, quam ponit hic auctor.  Vult
dicere, quod gulositas ita deformat hominem, quod in parvo
tempore vix cognoscitur, quia nimia potatio et ingluvies mutant
colorem, putrefaciunt membra, corrumpunt sanguinem: ideo effigies
mutatur, et ideo ebriosi, ab illo [qui] per tempus discedit ab
ipsis, non recognoscuntur.  Sed non ita cito variatur vox sicut
effigies; ideo Dantes recognovit vocem Foresis et non effigiem. 
Iste Forensis fuit civis Florentinus, vitiosus in gula, amicus
Dantis, vicinus et aliquantulus consanguineus; fuit de Donatis,
nobili domo de Florentia, cum quo in pueritia multum practicavit
auctor, et forte dum erant pueri, fecerunt simul aliqua puerilia. 
Sed ille Foresis secutus fuit vitium gule; ubi auctor fuit valde
temperatus, et de vitiis iuvenilibus corripuit se, et factus est
notabilis homo.  Nam vitium gule plus transformat hominis
effigiem quam mors. 

	|49-54.~  De! ne contendas ad ex[s]i[cca]tam scabiem,
idest non respicias ad macredinem meam, que michi decolorat,
rogabat, pellem, nec ad defectum carnis quem ego habeam; sed
dicas michi verum de te, idest qui tu sis, et que sunt ille due
anime, que ibi tibi faciunt scortam, idest que te conducunt.  Ne
remaneas quin michi loquaris. 

	|55-57.~  Facies tua, quam ego fui lacrymatus iam
mortuam, quia auctor flevit quando sepultus fuit iste Foresis,
michi dat plangendi nunc non minorem dolorem, respondi ego ad
eum, videndo ipsam ita tortam, idest tormentatam.  Quasi dicat:
Non plus, nec tantum, mors tua commovit ad plorandum, sicut me
movit nunc facies tua ita tormentata. 

	|58-60.~  Ergo michi dicas, pro Deo, idest pro amore Dei,
quid sic vos sfogliat, idest cruciat, vel macros facit, vel
scarnat; non facias me dicere dum ego miror, quod male potest
dicere qui est plenus alia voluntate.  Quasi dicat: Ita sum
oppressus stupore, quod non possum tibi respondere, donec fuero
declaratus de uno dubio. 

	|61-63.~  Et ipse ad me, scilicet dixit: Ab eterno
consilio cadit, idest venit, virtus in aquam et in plantam, que
remansit retro, unde me sic subtilio, idest extenuor, sive fio
macilentus. 

	|64-66.~  Tota ista gens, que plangendo cantat, propter
sequi gulam ultra mensuram, in fame et siti hic efficitur sancta.

	|67-69.~  Bibendi et comendi accendit curam odor qui exit
de pomo et de spratio, idest de effusione aque, que extenditur
sursum per suam viriditatem. 

	|70-72.~  Et non solum semel istud, idest istum locum,
circumeundo, fit recens nostra pena: ego dico penam, et deberem
dicere solatium; quia mundamur, ut vadamus ad solatium, idest ad
vitam eternam. 

	|73-75.~  Quia illa voluntas ad arborem nos ducit, que
duxit Christum letum ad dicendum Hely, considerans quod mors sua
erat liberatio humani generis. 

	|76-84.  Et ego ad eum.  Et io a lui~: hec est tertia
pars huius capituli, in qua auctor movet questionem unam isti
spiritui, que talis est.  Vix sunt quinque anni, quod tu
moriebaris, et tu tardasti penitentiam usque ad mortem, et fuisti
negligens penitere te peccatorum tuorum; quare tu deberes esse
inferius, ubi puniuntur illi qui tardaverunt penitentiam, et ubi
oportet quod restauretur tempus perditum et puniatur.  Quomodo,
ergo, es tu hic, et quomodo venisti tam cito ad istam
purgationem? 

	Et iste respondet, quod orationes et elemosina et bona
que operatur uxor sua pro eo, liberaverunt eum de circulis
inferioribus, et conduxerunt eum huc.  Quia uxor sua erat valde
solicita pro eo, et sic vidua, faciens tantum bonum, erat
plurimum accepta Deo. 

	Et ego ad eum: Foresis (nomen proprium), ab illo die, in
quo mutasti mundum ad meliorem vitam, idest a die mortis tue,
quinque anni non sunt revoluti usque huc.  Si prius fuit posse in
te finitum peccandi, priusquam subveniret hora boni doloris, qui
Deo nos remaritat, idest reconiungit (quasi dicat, tu fuisti
peccator gulosus, et valde vitiosus, nec penituit te vitiorum
tuorum, nisi circa horam mortis; ideo miror quomodo tu sis hic
ita altus), qualiter ad istam partem venisti tu?  Adhuc ego
credebam te reperire ibi infra, ubi tempus pro tempore
restauratur. 

	Uxor istius vocata fuit Nella: fuit una bona domina,
honesta et sobria valde; quod est mirum, ipsam tam fuisse sobriam
cum viro tam ebrioso.  Certe ex hoc est valde laudanda, et post
mortem mariti satis iuverat eum cum orationibus.  Vixit semper in
viduitate, sobria et virtuosa, continue faciendo bona pro anima
viri sui.  Hec vidua laudatur hic multum: et ex hoc procedit ad
diffamandum mores mulierum florentinarum, que multum inhoneste
vadunt indute, portando scolaturas ita magnas, ut appareant
mammille et pectora ipsarum; quod est valde inhonestum quid. 

	|85-87.~  Unde ipse ad me: Ita cito me conduxit ad
bibendum dulce absintium, idest ad portandum istam dulcem penam,
martyriorum, Nella mea (uxor sua, sic vocata) cum suo planctu
diructo, idest continuato. 

	Ipse Foresis moriebatur millesimo ducentesimo
septuagesimo sexto, et tunc Dantes erat undecim annorum, et fuit
socius suus in pueritia, cum quo sepe pueriliter egit, ut patebit
infra, et multa puerilia egit. 

	|88-96.~  Cum suis precibus devotis et cum suspiriis
traxit me de costa ubi expectatur, et liberavit me de aliis
gyronibus, idest circulis.  Tanto est Deo magis cara et magis
dilecta vidua mea, quam tantum amavi, quantum in bono operando
est magis sola, idest solitaria.  Quasi dicens: In Florentia sunt
pauce vidue bone et mulieres: quasi dicat auctor Barbagiam,
pronomen. 

	Notandum est quod Sardinia insula fuit habitata per
Saracenos et infideles, et Saraceni ibi dominabantur: tamen
Ianuenses expugnabant Saracenos, et acquisierunt eamdem
Sardiniam, expellentes inde gentem barbaram.  In aliqua tamen
parte Sardinie, in Barbagia scilicet, remanserunt gentes barbare
et impudice; quarum mulieres incedunt inhonestissime, portando
pectora discooperta, ostendentes mammillas.  Et quia mulieres in
Florentia vadunt etiam et incedunt inhoneste, monstrantes etiam
pectus et mammillas, auctor vocat et nominat Florentiam
Barbagiam, adhuc inhonestiorem quam sit illa Barbagia, que est in
Sardinia.  Sed auguratur auctor multa mala in futurum ipsis
mulieribus florentinis: quia, antequam fiant pili in barbis
puerorum infantium qui sunt in cunabulis modo, celo disponente et
influente, ipse male stabunt; et quod erunt tristes et ululabunt,
plorando propter mala que supervenient; et cito veniret tempus
in quo publice in pulpitu e ambone predicabitur contra ipsas
inhoneste euntes, et dicetur: Nec Saracene nec barbare mulieres
irent ita discooperte et inhoneste propter decipere homines,
sicut faciunt Florentine, quibus deberet interdici per curiam
spiritualem vel temporalem; quia oportuit quod Florentie fieret
edictum per Potestatem et Capitaneum, et per Episcopum, ut non
irent ita inhoneste ad incederent.  Quia Barbagia Sardinie,
satis, idest multo, in mulieribus est plus pudica quam Barbagia
(idest Florentia, quam Barbagie nomine vult significare, propter
impudicitiam mulierum), ubi ego eam dimisi. 

	|97-102.~  O dulcis frater, quid vis tu quod ego dicam?
tempus futurum michi est in conspectu, cui non erit ista hora
multum antiqua, idest non multum distabit, non erit longinqua, in
quo, scilicet tempore, erit in pulpito interdictum inhonestis,
idest inverecundis, audacibus mulieribus florentinis ire
monstrando cum mammillis pectus.  

	|103-105.~  Que Barbare fuerunt unquam, que Saracene,
quibus esset necesse, propter decipere (scilicet, que irent sicut
iste?  Quasi dicens: nulle fuerunt unquam) ut irent, vel
spirituales vel alie discipline? 

	|106-108.~  Sed si inverecunde, idest impudice, essent
certe, idest cognoscerent illud, scilicet malum, quod celum
velox, quod scilicet velociter movetur, eis ammannat, idest
preparat cum sua influentia, iam pro ululando, idest plorando,
haberent ora discooperta et aperta. 

	|109-111.~  Quia si, pro non previdere, idest antevidere,
hic me non decipit, prius erunt tristes quam genas impilet, idest
nascantur pili, vel habeat pilos, ille, scilicet infans, qui
nunc, scilicet in cunabulis modo, se consolatur cum nanna.  Vult
dicere, quod antequam qui nunc sunt in cunabulis habeant barbas
pilosas, qui nunc consolantur cum illo vocabulo consolatorio, quo
utuntur matres, sive mulieres, in consolando pueros in cunabulis,
venient ista mala.  Si hec mulieres previderent, iam plorarent
ululando et clamarent ad celum.  Certe, multe afflictiones
supervenerunt civitati Florentie, quia tempore Dantis fuit pars
Alba expulsa, de qua erat Dantes et multi cives: unde multe
domus remanserunt vacue et multe fuerunt dirupte.  In millesimo
tercentesimo quinto fuit seditio in civitate, et partes venerunt
ad arma et accensus fuit unus ignis in civitate, quo combusta
sunt plusquam quingenta pulchra pallatia. 

	|112-114.  De! frater~: ista est quarta et ultima pars
istius capituli, in qua auctor manifestat se et suos duces isti
spiritui, illo hic anxie postulante et dicente: De! frater, nunc
fac quod plus michi non te celes; idest, manifesta te michi;
videas quod non solum ego, sed ista gena tota respicit ibi ubi tu
solem velas: quia faciebat umbram et rumpebat.  Quasi dicens:
Omnes nos miramur, quod tu vivus vadas hac. 

	|115-117.~  Ex quo ego ad eum, scilicet dixi: Si tu
reduces ad mentem, idest si tu recordatus fueris, qualis fuisti
mecum, scilicet in pueritia nostra, et qualis ego tecum fui,
adhuc erit grave memorare presens (nam ipsi fuerunt sotii in
rebus aliquibus lascivis, quas fecerunt invicem et insimul); et
si scires quomodo vita mea est permutata, veniret compaxio. 

	|118-123.~  De illa vita, scilicet vitiosa, me volvit,
idest extraxit, iste qui vadit ante me, scilicet Virgilius,
pridie, quando rotundam se monstravit soror illius, scilicet
solis; idest luna, que est soror solis.  Et solem monstravi. 
Iste, scilicet Virgilius, per profundam noctem, idest per
Infernum, duxit me versus mortuos, idest animas et spiritus
dampnatos, cum ista carne, idest nimium que eum sequitur. 

	|124-126.~  Inde me, scilicet de vita vitiosa, traxerunt
sue persuasiones, confortamenta, ascendendo et circumeundo
montaneam, que dirigit vos, idest purgat et conducit, quos mundus
in vita mundana fecit tortuosos, idest peccatores. 

	|127-129.~  Tantum dicit facere, idest promictit, suam
sotietatem, quod ego ero ibi ubi erit Beatrix, idest theologia:
ibi, idest in illo loco, convenit, idest oportet, quod sine eo
remaneam. 

	|130-133.~  Virgilius est iste, qui michi sic dicit.  Et
digito eum ostendi.  Et illa alia est illa umbra, propter quam
excussa est paulo ante omnis semita vestri regni, quod a se
sgombrat, idest evacuat, scilicet transmictit: idest, est illa
umbra, propter quam tremuit totus mons, qui a se illam deliberat,

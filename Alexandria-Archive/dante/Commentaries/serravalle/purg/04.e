	|SUMMARIUM.~  In isto quarto capitulo, quod incipit:
^Quando per delectationem, vel per dolorem~, auctor prosequitur
tertiam speciem negligentie, scilicet quando quis negligit
penitere usque ad mortem, tardando solum ex propria, mera, et
pura, sive naturali, pigritia.  Nam sunt aliqui tam pigri a
natura, quod omnia differunt, et raro aliquid faciunt; et si
faciunt, agunt tam lente, tam pigre operantur, quod est nimis
mirabile intueri.  Primo tamen ponit unum notabile, scilicet quod
aliquando anima humana, vel quando homo, vel propter dolorem vel
propter delectationem, stat attente ad unam rem, ad nihil aliud
videtur intendere, propter hoc quod non sunt distincte
essentialiter anime, in homine, sensitiva et intellectiva; quia
si essent distincte in nobis essentialiter anime, sensitiva et
intellectiva, una non impediret aliam, ita quod intellectiva fixe
attendendo et intelligendo aliquam rem, non impediret sensitivam. 
Sed oppositum videmus; quia quando aliquis homo multum fixe
attendit ad unam rem, si sonarentur tube, talis non percipit.  Et
hic, in hoc capitulo, ponit difficultatem faciendi penitentiam,
figurando hic difficultatem ascendendi per montem, quia via erat
ita in rectum, facta per istum modum, sicut est a medio
quadrantis lista ad centrum; et ideo fessus auctor querebat
quiescere, sicut faciunt qui incipiunt ieiunare Quadragesimam;
post vero duos vel tres dies dicunt: Non possum plus.  Tamen
Virgilius, idest ratio, confortabat auctorem ad ascendendum; et
sic confortatus, conatus fuit ascendere, etc.  Hic ponitur etiam
unum bonum documentum, scilicet quod, si tu non potes continuare
unam asperam penitentiam, potes aliquantulum relaxare te; sed non
debes dimictere in totum, et vacare alteri speciei bone
operationis.  Interdum vidit hic unum hominem sibi notum in vita,
nomine Bivilaqua, qui fiut pigerrimus dum vixit, qui sedebat
iuxta unum saxum, tenendo quasi caput inter crura, et cum manibus
amplexabatur genua sua.  Cui auctor dixit: Quid facis hic
Bivilaqua? quid attendis? quid expectas? aut forte stas hic
piger, sicut stabas in mundo vivens?  Cui ille: Quid michi
prodesset ire? quia non permicteret me Angelus Dei ire ad
Purgatorium: quia ego, propter pigritiam meam, distuli
penitentiam usque ad mortem, ideo me oportet stare hic ad
perdendum tempus, sicut in alio mundo propter pigritiam perdidi
tempus meum, nisi ab aliquibus bonis, et pietatis operibus
adiuvarer.  Et quasi vult hic innuere auctor, quod orationes non
valent nisi fiant ab hiis qui sunt in gratia divina.  Sed quomodo
valeant, et quomodo non valeant orationes peccatorum, videatur in
Commento.

	|Proemio.~  ^Quando per delectationes.  Quando per
delectatione~: hoc est quartum capitulum huius Purgatorii, quod
dividitur in quatuor partes.  In quarum prima continuat dicta
dicendis, ponendo dispositionem suam, quam tunc habebat.

In secunda parte, que incipit ibi:

     Et ego non perpenderam;
     Et io non m'era accorto,

tractat de via et de loco, unde oportebat eos transire.

In tertia parte, que incipit ibi:

     Oculos prius direxi;
     Gli occhi prima drizzai,

describit dispositionem celi, quomodo erat in isto emispirio
inferiori astrologice.

In quarta parte, que incipit ibi:

     Sed si tibi placet, libenter scirem:
     Ma se ti piace, volentier saperei,

auctor tractat de una anima moderna.

	Circa primam partem huius capituli notandum est, quod in
hoc capitulo tractatur de tertia specie negligentie illorum, qui
propter pigritiam naturalem tardaverunt penitentiam usque ad
mortem; ideo in isto tertio circulo ponit negligentes a natura:
sed ponendo dispositionem suam, ponit aliqua notabilia.  Primum
est, quod delectationes et dolores valde intensi aliquando ita
occupant animam circa unum actum, quod circa alia nihil intendit. 
Dico quod propter unum magnum dolorem, vel propter unam magnam
delectationem, anima stat ita intenta, quod ad nihil aliud
intendit nec aliud intelligit: et hoc sepe contingebat auctori,
qui erat homo valde astractus.  Et quod anima stat ita intenta ad
unum, et ita astracta ad illud, quod de nullo alio perpendit,
videtur esse contrarium illi opinioni erronee, que ponit, quod
tres anime sint in hominibus distincte realiter et essentialiter:
quia si sint in nobis tales tres anime sic distincte, si una
esset occupata et intenta circa unum, non opporteret quod alia
intenderet circa idem: sed posset libere attendere ad aliud, et
tertia ad aliud.  Sed tenendum est, secundum veritatem, quod non
sunt tres anime in nobis distincte realiter; sed est solum una,
habens tres potentias distinctas, etc.  Ymaginatur opinio prima,
quod anima vegetativa sit alia a sensitiva realiter; et sensitiva
sit alia a rationali; et quod una superveniat alteri, vel super
alteram.  Si ita esset, quod ille anime distincte essent
realiter, tunc una occupata circa suum obiectum, non oporteret ex
hoc aliam occupari: sed videmus quod, quando anima bona, idest
rationalis (dicitur bona, quia similatur Deo, et [est] imago
eius; iuxta illud Geneseos primo: Formamus hominem, idest animam
hominis, ad imaginem et similitudinem nostram) propter aliquem
dolorem vel aliquam delectationem occupatur, ad nihil aliud
videtur intendere, nec ad audiendum, nec ad videndum, nec ad
aliud aliquid pertinentium ad sensus extrinsecos.  Et hoc est
quando ipsa anima rationalis se recolligit, idest quando
contrahit omnes vires intellectus in unam speculationem, in qua
maxime delectatur, vel tristatur, videtur ita quod ad nil aliud
intendat.  Modo si ipsa anima rationalis esset distincta realiter
a sensitiva, dum vacaret uni rei, sensitiva vacaret alteri
libere; sed si est eadem anima rationalis cum sensitiva realiter,
tunc vacando uni rei non posset vacari alteri.  Sic evenit
auctori, dum fuit locutus cum rege Manfredo.  Tantum stabat ipse
auctor attentus ad verba ipsius Manfredi, quod sol ascendit
multos gradus, nec de hoc perpenderet, nec perpendebat ipse
auctor.  Secundo notandum est, quod error est dicere, quod in
nobis sint tres anime distincte realiter; sed est solum una,
habens plures potentias.  Tamen tertio notandum est, quod stat,
hominem vivum fieri extaticum, idest tantum trahi in intellectu,
quod cum sensibus extrinsecis nihil percipit secundum animam
sensitivam.  Utrum autem possibile sit, hominem astrahi, quod
sicut nihil percipit per sensus exteriores, ita anima nutritiva
habeat suspensam omnem operationem intrinsecam et extrinsecam,
pro nunc relinquo talem dif{fi}icultatem.

	|1-12.~  Quando per delectationes, sive per dolores, quas
aliqua virtus nostra apprehendit, anima bene ad ipsam [se]
accolligit, idest reducit, apparet quod ulli plus intendat: et
istud est contra illum errorem, qui credit quod una anima super
aliam accendatur.  Et ideo, quando auditur res, vel videtur, que
teneat fortiter ad se animam conversam, idest reductam, vel
occupatam, transit tempus, de illo idest transitu temporis non
percipit.  Quia alia est potentia, idest particularis, que
abscultat, et alia que animam integrat idest anima rationalis:
ista est quasi ligata, scilicet particularis, et illa, scilicet
rationalis, est soluta.

	|13-15.~  De hoc ego habui experientiam veram, audiendo
illum spiritum et admirando, idest respiciendo, quod bene
quinquaginta gradus ascenderat sol: idest tantum steti attentus
ad verba Manfredi, quod ego non perpendi ascensum solis.

	|16-18.  Et ego non perpenderam~: hec est secunda pars
huius capituli, in qua auctor tractat viam et locum, per quem
habebant ipse et Virgilius transire, ascendendo per montem.  Et
ego non perpenderam, quando venimus, scilicet, illic, ubi ille
anime, una, idest simul, sclamaverunt ad nos: Hic est petitio
vestra; supple, hic est locus, unde potestis transire.  Vult
dicere, quod quando incepit loqui cum Manfredo, erat mane, idest
prima hora diei; sed quando iste anime sic clamaverunt,
demonstrando locum, erat iam hora tertiarum.  Sol in una hora
transcurrit bene quindecim gradus.

	|19-24.~  Iam auctor ostendit, per quamdam comparationem,
latitudinem transitus, scilicet passus per quam transiverunt. 
Aliquando apud vineas, que communiter habent sepes, est aliquando
foramen parvum, aliquando magnum: sed quando uve fiunt nigre,
idest incipiunt maturescere, rusticus vinitor, videns foramen,
facit fasciculum de spinis et ponit in illo foramine, et sic
claudendo cum spinis foramen, claudit vineam.  Maiorem aperturam,
introytum vinee vel campi, millies imprunat, idest cum spinis
claudit (millies, alias multoties) cum una |forcatella~, idest
fasciculo parvo, suarum spinarum, homo de villa, quando uva
denigratur, idest incipit denigrari, idest maturari, quam erat
ille callis, unde ascendit dux meus et ego prope, soli, quia nos
ascendimus, illis spiribus remanentibus, statim quod a nobis
|schiera~, idest acies, illarum animarum, recessit.

	|25-27.~  Ammodo auctor vult demonstrare per duas
similitudines difficultatem ascendendi super montem, per illam
viam, per quam oportebat eum ascendere cum Virgilio.  Pro quibus
similitudinibus intelligendis notandum est, quod in partibus
Romandiole est una civitas, vocata Sanleo, que est posita et
edificata super unum montem altum, rotundum, ad quem montem
ascendendum non est nisi una via difficillima ad eundum superius,
et non possent homines ire nisi unus post alium.  Iste mons est
forte fortior qui sit in mundo: et supra montem, ubi est civitas,
recolligitur frumentum, vinum ad sufficientiam hiis qui habent
defendere civitatem; et habent illi cives fontem optimum aque
dulcis et puteum aque salse.  Dicto de loco, ubi est locus
difficillimus ad ascendendum, modo dicit de loco, ubi et
difficilis descensus.  Noli est una civitas in riparia Ianue et
prope Ianuam; ad quam civitatem Noli volendo ire, descenditur per
unum descensum ita terribilem, quod apparet descendentibus ire in
profundum abyssi, et multi faciunt unum magnum circuitum per
montes, volentes ire ad illam civitatem Noli, propter non ire per
illum tam terribilem descensum.  Est etiam in confinibus regni
Apulie unus mons altissimus, qui vocatur Biasmantua, ad quem
ascendere est maxima difficultas, et itur per locum arctum,
strictum, et via fuit facta per vim.  Et si esset a parte
superiori una misera et antiqua muliercula, ipsa impediret, si
vellet, totum mundum, idest omnes homines mundi, et prohiberet
quod non ascenderent; et tamen in summitate montis est locus bene
fertilis.  Vult modo dicere auctor: Licet sit difficillimus
ascensus et descensus per loca iam dicta, adhuc tamen itur; sed
per istum locum, per quem oportebat eum ascendere, non posset
quis ire nisi haberet alas.  Itur ad Sanctum Leonem et
descenditur in Nolim, civitates sic dictas, ascenditur in
Biasmantuam, montem sic dictum, et in Cacumen, cum pedibus: sed
hic convenit quod homo volet.

	|28-30.~  Quia dixit, quod oportet volare, restringit
dictum, declarans cum quibus alis, dicens: Dico cum alis levibus,
idest velocibus, |snelle~, et cum plumis grandis desiderii, idest
ardentissime affectionis, idest rationis et contemplationis,
retro illum conductorem, idest Virgilium, qui spem michi dabat,
idest faciebat michi viam; quia ratio conducebat auctorem ad
difficultatem virtualem aggrediendam.

	|31-33.~  Nota quod via, per quam ascendebant, erat sicut
una ruptura saxorum.  Nos ascendebamus per intra saxum ruptum, et
ex omni latere nos stringebat extremum, et manus et pedes
volvebant solum subtus; idest ibamus cum manibus et pedibus,
propter difficultatem ascensus.  Oportebat quod manus iuvarent
pedes, ad denotandum quod virtus est stricta in medio: idest
virtus, scilicet moralis, consistit in medio duarum malitiarum;
ad quam ire difficile est, et virtus circa difficile consistit. 
Per pedes figurantur affectiones, apud Doctores, per manus
operationes; ad innuendum, quod ire ad virtutes non sufficiunt
pedes, sed necessarie sunt manus: quia, ut vult Aristotiles in
sexto Ethicorum, virtus moralis consistit, saltem dinoscitur, in
operatione; quia non sufficit bona voluntas, nisi adsit operatio
bona, si sit possibile.

	|34-36.~  Quando nos fuimus super orlum supremum, idest
extremitatem supremam (idest quando fuimus in fine huius vie
intercise: non intelligas de fine montis, quia ad finem montis
ante duos dies non pervenerunt; sed inveniebant modo montem
apertum, et videbant hinc inde aperte; quod non contingebat eis,
dum ibant per illam rupturam strictam, etc.) alte ripe, in
discooperta piaggia, idest extremitate montis: Magister mi, dixi
ego, quam viam faciemus?

	|37-39.~  Et ipse ad me: Nullus tuus passus cadat:
continue sursum ad montem post me acquiras (quasi dicens: Cave ne
retrocedas, sed semper prosequere iter inceptum), donec, idest
quousque, nobis appareat aliquis conductor sapiens, idest qui
sciat nobis ostendere viam quam tenere debemus.

	|40-42.~  Summitas erat alta, que vincebat visum: idest
summitas montis erat ita alta, quod vix poteramus respicere
summitatem eius; et ascensus superbus, idest difficilis plus
satis, quam a medio quadrante ad centrum lista.  Nota quod
quadrans est quarta pars circuli.  Modo si protrahatur una linea
a quadrante ad centrum, non posset magis recte pendere, sicut
patet hic in figura, etc.  

                                .
                               /!\
                              / ! \
                             /  !  \
                            /   !   \
                                !

Totum istud facit auctor ad denotandum difficultatem, quam habet
quis volens recedere a vitiis et acquirere virtutes; maxime in
principio, quando homo incipit agere virtuose, qui solitus erat
agere vitiose: et sicut vitia trahunt homines deorsum, ita virtus
trahit eos sursum, sed cum difficultate, maxime in principio.

	|43-45.~  Ego eram fessus, quando incepi: O dulcis pater,
volve te, et respice, quomodo ego remaneo solus, si non desistis
ab itinere.  Quasi dicat: Firma te et quiesce modicum, quia ego
non possum plus venire.  Ecce, quod Dantes, per quem hic
figuratur penitens, incipiens agere virtuose, est iam fessus.

	|46-48.~  Fili mi, dixit, usque illuc te trahas, digito
michi ostendendo unum balzum, idest scopulum, qui ab illo latere
podium totum circuit.  Ecce consilium rationis recte: conare
adhuc aliquantulum, ambulare non desistas; quia habemus modicum
ire, et postea in illo gradu quiescemus.  Ecce effectum boni
consilii.

	|49-51.~  Sic me speronaverunt, idest impulerunt, verba
sua, idest incitaverunt, quod me ipsum coegi, idest resumpsi plus
vigoris, carpendo, idest cum pedibus et manibus ad terram eundo,
prope eum, tantum quod cingulum, idest circulum illum, subtus
pedibus meis fuit, idest quod ego perveni ad locum, quem michi
digito monstraverat.

	|52-54.~  Ad sedendum ibi nos posuimus ibi ambo, conversi
ad orientem, unde ascenderamus, quia solet, ad respiciendum,
prodesse hominibus.  Ecce quod aliquando etiam bene operantes
interponere aliqua oportet, ne, semper continuando et prosequendo
opus, homo fastidiatur.

	|55-57.  Oculos prius~: hec est tertia pars huius
capituli, in qua auctor describit dispositionem celi, scilicet
quomodo erat in illo emispirio inferiori, scilicet poli
anthartici.  Et fingit auctor se mirari, quomodo sol feriebat eum
ad partem sinistram, quia in isto nostro emispirio superiori poli
arthici, si homo convertat se ad orientem, vertendo terga ad
occidentem, sol percutit partem dextram, et facit umbram ad
sinistram: hic autem, ubi modo erat, erat per oppositum; nam
percutiebatur a sole in parte sinistra, et faciebat umbram ad
partem dextram.  Nota quod sicut polus arthicus est oppositus
polo anthartico, ita omnes dispositiones diei naturalis, que sunt
in nostro emispirio superiori, fiunt per oppositum illis, qui
sunt in polo anthartico: quoniam hic quando est sero, inferius
est mane; quando hic meridies, ibi media nox; quando hic estas,
ibi yems; quando sol hic percutit ad dextram, inferius ad
sinistram: et e converso.  Modo Dantes, videns solem percutere
eum conversum ad orientem in parte sinistra et facere umbram ad
dextram, cuius oppositum accidebat sibi quando erat in isto
emispirio, non cogitans se esse in inferiori emispirio,
mirabatur.  Oculos prius direxi ad lictora yma, postmodum illos
elevavi ad solem, et admirabar, idest admirando respiciebam, quod
ad sinistram feriti eramus, idest repercussi, a radiis solis.

	|58-60.~  Bene perpendit Poeta quod stabam ego stupidus
totus ad currum lucis, idest solis, ubi intra nos et aquilonem
intrabatur.  Istam litteram nemo faciliter intelligit, nisi
viderit bene tractatum de spera.  Impossibile est per naturam,
quod sol ante meridiem homini, converso ad orientem et vertenti
terga ad occidentem, intret inter aquilonem et septentrionem et
ipsum; sed intrat inter meridiem et ipsum: et quod impossibile
est hic in nostro emispirio de talibus dispositionibus, ibi in
emispirio inferiori contingit; et e converso.

	|61-66.~  Et ipse ad me, scilicet dixit Virgilius: Si
Castor et Polux essent in sotietate illius speculi, scilicet
solis, quod sursum et deorsum de suo lumine conducit, idest si
sol in signo Geminorum esset, sicut est modo in Ariete, tu
videres zodiacum |robecchium~, idest rubentem, adhuc ad Ursas
strictius rotare, nisi exiret extra iter antiquum.  Zodiacus,
circulus signorum, dicitur rubeus, quia sub eo discurrit sol. 
Nota quod Castor et Polux fuerunt fratres, qui secuti fuerunt
Paridem, quando rapuit Elenam de Cirico, et transportavit eam ad
Troyam; propter cuius raptum insurrexerunt Greci contra Troyam,
et suffocati sunt in mari.  Finguntur a poetis positi in celo, et
sunt signum Geminorum, in quo signo est sol de mense maii.  Nota
quod in zodiaco sunt duodecim signa, scilicet Aries, Taurus,
Gemini, Cancer, Leo, Virgo, Libra, Scorpio, Sagiptarius,
Capricornus, Aquarius, Pisces.  Duo istorum signorum faciunt
solstitia, idest quando sol ultra illa duo non potest transire,
et faciunt solem stare; inde dicuntur solstitia.  Alia duo signa
faciunt equinoctia, idest noctes pares diebus, et e converso,
scilicet Aries et Libra.  Modo, quando sol est in Capricorno,
scilicet de mense decembris, non potest plus descendere versus
polum antharticum, sed retrocedit versus nostrum polum arthicum,
et veniens per Aquarium de mense ianuarii, et per Pisces de mense
februarii, intrat Arietem de mense martii, et in illo signo est
equinoctium.  Postea intrat Taurum, et tum dies sunt longiores de
mense aprilis.  Transit per Geminorum signum de mense mai, et
vadit in Cancrum de mense iunii, quando est solstitium, quia non
potest ultra ire versus polum arthicum; et tunc incipit
retrocedere, et incipiunt minui dies.  Modo, per sex menses
recedens a polo anthartico versus polum Artichum, ascendit,
respectu nostri, qui sumus in emispirio poli arthici: hiis qui
essent in emispirio inferiori, sol descenderet.  Sic recedens a
polo arthico, tendens versus polum antharticum, nobis descendit;
illis de alio emispirio ascendit; et semper sol discurrit per
circulum zodiacum: et ille circulus vocatur iter antiquum solis,
quia ab initio sui motus semper cucurrit illud tale iter.  Quod
iter non bene scivit perambulare Phetont, filius Solis, qui
voluit conducere solem, sive currum, sicut dictum est in
decimoseptimo capitulo Inferni.  Urse sunt due prope polum
arthicum: scilicet maior, que dicitur currus; alia est minor: et
sicut iste due Urse sunt prope polum nostrum, ut dictum est, ita
imaginandum est quod sint due alie Urse prope polum antharticum. 
Or, quando sol plus appropinquat ad solstitia, tanto velocius
videtur rotari, idest circumvolvi; et quanto est propinquior
equinoctiis, tanto tardius videtur moveri.  Modo, sol aliquando,
ut dictum est, declinat ad unum latus, idest polum, modo ad aliud
latus, idest ad alium polum; et sic causat diversitatem disposit
onum in contrariis emispiriis.  Orizonta, ut dictum fuit, est
unus circulus, qui dividit in duas partes equales totam terram;
in partem inferiorem sub nobis, et superiorem, idest in istam
terram nostram, sive nostri emispirii: et si quis esset in illo
circulo, ipse videret aliqua inferiora et aliqua superiora. 
Emispirium est totum spatium supra illum circulum, vel infra. 
|Strata~, idest zodiacus.  Circulus meridionalis, dicitur in
astrologia Equator: semper est in medio inter estatem et yemem.

	|67-75.~  Quomodo hoc sit, si vis id posse cogitare,
intra scilicet te, idest in mente tua, ymagineris Syon, idest
illum montem, qui est modo in Hierusalem (alias erat super
Hierusalem) cum monte isto supra terra stare (nota quod, ut
dictum est, auctor ymaginatur quod ille mons in emispirio
inferiori, quem fingit esse montem Purgatorii, sit per directum
oppositus monti Syon) ita, quod ambo habent unum solum orizonta
et diversa emispiria: unde est strata, idest intra que, per quam
male scivit currum trahere Phetont, videbis quomodo isti
convenit, idest quomodo istum oportet quod vadat ad ymum, quando
illi ad aliud latus, |fianco~, idest latus, si intellectus tuus
bene clare intuitur.  Quasi dicens: oportet solem quandoque
declinare versus polum antharticum, sicut a Cancro usque ad
Capricornium; quandoque ad polum arthicum, scilicet a Capricorno
usque ad Cancrum.

	|76-84.~  Certe, magister mi, dixi ego, nunquam non vidi
clare, sicut ego nunc discerno, ubi ingenium meum apparebat
deficere: qu[i]a medius motus circuli superni, qui vocatur
Equator, in aliqua arte, idest astrologia, et qui semper remanet
inter solem et yemem, idest inter estatem et yemem, propter
rationem que [a te dicta est], hinc recedit versus septemtrionem,
quando Hebrei videbant illum versus calidam partem, idest
meridiem.  Nota quod quando sol vadit ad dextram montis
Purgatorii, vadit ad sinistram montis Syon, et e converso. 
Quando, ergo, Dantes esset in monte Syon ante meridiem conversus
ad orientem, sol percuteret eum ad partem dextram et causaret
umbram ad partem sinistram.  Modo ipse erat in monte Purgatorii,
opposito monti Syon, stans conversus ad orientem ante meridiem. 
Ergo sequitur quod sol feriebat eum ad sinistram, causando umbram
ad dextram; et non recogitans se esse ibi, mirabatur quomodo
feriebatur a sole ad sinistram partem.  Circulus equatorialis,
sive Equator, sive medius circulus, motus superni, semper remanet
inter yemem et estatem, quia sunt diverse estates et diverse
yemes apud diversas gentes, sive apud diversa emispiria.  Quando
auctor dicit, quod Hebrei videbant illum versus calidam partem,
ita poterat dicere de nobis, qui sumus in quinto, vel sexto
climate, vel etiam in climate septimo; sed voluit dicere de
Hebreis, quia locutus fuit de monte Syon, qui est in terra, quam
possiderunt Hebrei.  Loquitur de omnibus hiis, qui habitant in
isto nostro emispirio superiori.

	|85-87.  [Sed] si tibi placet.  Ma se [ti] piace~: ista
est quarta pars huius capituli, in qua punit homines naturaliter
pigros.  Primo tamen ponit auctor aliqua, bene notanda, scilicet
unam interrogationem, quam fecit Virgilio et responsionem
eiusdem.  Interrogatio fuit talis, scilicet: Si tibi placet,
libenter scirem quantum debemus ire, scilicet adhuc; quia podium
ascendit, idest mons est magis altus quam ego possim intueri,
plusquam ascendere possunt oculi mei.

	|88-96.~  Et ipse ad me: Ista montanea est talis, quod
semper in principio, scilicet ascensus, inferius est gravis,
idest difficilis; et quanto homo plus vadit sursum, minus facit
malum: et ideo quando ipsa, scilicet ascensus suus, apparebit
tibi suavis, tantum quod sursum ire leve sit tibi, sicut ad
secundam inferius ire per navem, tunc eris in fine istius semite:
ibi quiescere de labore tuo expectes.  Plus non respondeo; et hoc
scio pro certo.  Ista verba sunt aurea et diligenter attendenda. 
Non vult dicere auctor aliud, nisi quod operari virtuose in
principio, quando homo incipit, est valde difficile; sed postquam
homo se assuescit sic operari, et fit habitus virtutis in mente
operantis, tunc postea operatur virtuose sine fastidio.  Ideo
dicit Aristotiles in secundo Ethicorum: Signum virtutis acquisite
est opus factum cum delectatione.  Nota quod iste est modus
loquendi in Ytalia, maxime illorum qui gubernant naves in
fluviis, quod quando navis descendit per fluvium, versus mare
scilicet, dicere ire ad secundam.  Ita utitur auctor isto modo
loquendi, dicens: Sicut ad secundam inferius ire per navim. 
Certe hic auctor dicit conformiter ad dicta Aristotilis: sicut
contingit sepe in artificialibus, sic sepe accidit in moralibus. 
Nam in artificialibus, quando unus incipit addiscere aliquam
artem, sicut cithar[iz]andi, in principio, addiscens, quasi
displicenter citharizat, quia nondum habet artem; sed postquam
est habituatus in arte, sonat delectabiliter.  Sic etiam accidit
in moralibus, et sic evenit Danti.  Postquam ascendit taliter
quod peccata sua fuerunt purgata et P omnia septem fuerunt abrasa
de fronte sua, tunc ascendebat levissime, absque labore, sicut
patebit infra.

	|97-99.~  Dum autem sic loquerentur Virgilius et auctor
ad invicem, unus loquutus est Danti quasi dedignanter.  Iste fuit
unus Florentinus, vocatus Bivilaqua, qui fuit a natura
pigerrimus: faciebat citharas; et quando reprehendebatur de
pigritia, ipse respondebat, dicens: Scriptum est quia, sedendo et
quiescendo, homo fit sapiens.  Semel sic dicenti respondit
Dantes: Vere, vere, si propter sedere aliquis debet fieri
sapiens, tu cum tua pigritia tantum sedes et quiescis, quod tu
excedis omnes homines mundi in sapientia.  Et statim sicut ipse
suum verbum dixerat, scilicet Virgilius, et una vox de propinquo
sonavit: Forsan quod sedere prius habebis necesse.  Quasi
deridendo dixit hec verba Bivilaqua, quasi dicens: Oportebit te
sedere et pausare pluries, antequam attingas quo vis ire.  Et est
proprie verbum otiosi, qui dicit: Nolo esse nimis sollicitus,
nolo dextruere personam meam ante tempus.  Piger dicit: Leo est
in via: propter frigus noluit arare piger: indigebat.  Salomon:
Prius piger permictit cadere domum suam, quam velit labora[re] ad
reparandum ipsam.  Dicit Bernardus, quod vita hominis pigri, sive
negligentis, est saxum ruine.

	|100-102.~  Ad sonum illius, scilicet vocis, quilibet
nostrum se torsit, et vidimus ad sinistram unum grandem lapidem,
vel petronem, de quo nec ipse, nec ego, perpenderamus.

	|103-105.~  Illuc nos traximus; et ibi erant persone, que
stabant ad umbram retro saxum, sicut homo propter negligentiam ad
standum se ponit.  Pigri stant ad umbram, et non curant nisi
flabello expellere et arcere muscas.

	|106-108.~  Et unus de ipsis, qui michi apparebat fessus,
sedebat et amplectebatur genua, tenendo visum infra, intra ipsa,
declinum, idest demissum.  Iste Bivilaqua tenebat visum ad
terram; et tamen homo fuit creatus, ut respiceret celum et Deum
contemplaretur, et tunc homines statuerunt oculos suos declinare
ad terram.

	|109-111.~  O dulcis domine mi, dixi ego, oculeris, idest
respicias, illum, qui monstrat se magis negligentem, quam si
pigritia esset sua soror; idest, videtur quod pigritia et ipse
nati sint ex iisdem parentibus.  Tunc Dantes ad actus illos novit
illum esse Bivilaquam, qui fuerat ita piger in vita.

	|112-114.~  Tunc se convertit ad nos et posuit mentem,
idest prospexit, movendo visum solum super tibia, et dixit: Or
vade sursum tu, qui es ita valens.  Designanter loquitur, quasi
dicat: Tu, qui es ita sollicitus, iam vade, quia tamen non
obtinebis quod queris.

	|115-120.~  Cognovi tunc quis erat, et illa angustia, que
me festinabat adhuc aliquantulum anhelitum, non me impedivit ire
ad eum; et posteaquam ad eum perveni, elevavit caput vix,
dicendo: Vidisti bene, sicut, idest quomodo, sol ad humerum
sinistrum currum, idest solis, ducit?  Ista verba sunt quasi
improperii, que dicunt ignorantes in infamiam valentium.  Dicunt
aliqui: Isti medici nesciunt curare se: quomodo curabant alios? 
Isti astrologi sunt fatui: credunt videre cursum stellarum et
mensurare solem, et tamen nesciunt ea que sunt in terra.  Isti
poete sunt pauperes, et non habent de pane, et moriuntur fame. 
Vult dicere auctor quod illa derisio, quam facit piger contra
auctorem, est indigna, quia optime describit.  Sed posses
obiicere contra sic: In Inferno, in capitulo vicesimo Inferni, tu
Dantes tantum reprehendisti astrologos: quomodo tu hic videris
illos laudare?  Dicendum est quod duplex sit astrologia.  Prima
est de motibus celorum, planetarum, etc.; et illa est optima, et
plena veritate, et necessaria sciri, et quales sunt motus
superiores; et a tali astrologia sumpsit Ecclesia calendarium,
etc.  Alia est astrologia de iudiciis, et illa denegatur etiam a
paganis.  Dicit enim Averroys: Astrologia nostri temporis nulla
est; et certe nulli est dubium, quod astrologi, qui nituntur
indicare de particularibus, sepe mentiuntur et raro reperiuntur
dicere veritatem.

	|121-126.~  Actus sui pigri, et verba brevia moverunt
labia mea aliquantulum ad risum (licet auctor raro ridere solitus
esset); postea, incepi: Bivilaqua, michi non dolet de te ammodo,
quasi dicens: De te non doleo, quia percipio te in loco sperande
salutis.  Sed dic quare ad sedendum positus hic es: expectas tu
conductorem, vel pur antiquus modus te reprehendit?  Idest, quod
sis piger et negligens, sicut consuetus eras dum vivebas? quia
iste Bivilaqua fuit pigrissimus et negligentissimus in vita sua.

	|127-129.~  Et ipse, supple dixit: O frater, ire sursum
quid portat?  Quasi dicat, prodest; subaudi, nihil: quia non
permicteret me ire ad martyria avis Dei, idest angelus, sive
sacerdos (ut patebit in nono capitulo), qui sedit super portam.

	|130-135.~  Prius convenit, idest oportet, quod tantum
celum me circuat extra ipsum, quantum feci in vita, quia distuli
ad finem bona suspiria; idest, distuli usque ad mortem facere
penitentiam de peccatis; si oratio prius me non adiuvat, que
ascendit sursum de corde, quod in gratia vivat; alia quid valet
(quasi dicat: nihil), que in celo non auditur?  Notandum est hic
quod auctor videtur velle dicere, quod orationes et vota, que
fiunt ab aliquo dum est in peccato mortali, nihil valeant. 
Respondeo quod verba auctoris habent veritatem in hoc: bona, que
fiunt ab aliquo existente in peccato mortali ad augmentum
beatitudinis in vita eterna, verum est quod nihil prosunt
facientibus illa; prosunt tamen, ut volunt Doctores, ad hoc ut
Deus, propter illa, immictat citius gratiam prevenientem: prosunt
etiam ad bona temporalia augenda, etc.

	|136-139.~  Et iam poeta ante me ascendebat, dicendo:
Venias ammodo, videas quod ego tango meridianum solis; quia in
ripa cooperit nox iam cum pede Morochium, idest incipit fieri
nox.  Meridianus est circulus, qui est in meridie, directe super
Hierusalem.  Morochium est una civitas, que est in occidente.

	|SUMMARIUM.~  In secundo capitulo, scilicet in isto, quod
incipit: ^Iam sol~, etc., auctor fingit quod in illo emispirio
inferiori, ubi erat, fiebat dies; ergo in hoc nostro emispirio
superiori fiebat nox.  Sic ibi, in ortu solis, vidit unam
naviculam parvulam, velocissime venientem per aquam maris, quam
unus angelus, totus albus, habens alas apertas, gubernabat, nec
habebat remos aut velum, omnia instrumenta humana despiciens. 
Solum cum alis naviculam dirigebat, et stans in puppi, celestis
nauta conducebat in navicula illa plusquam centum spiritus,
cantantes illum psalmum: In exitu Israel de Egypto.  Isti
spiritus erant hominum, qui mortui sunt cum bona contritione et
hiis que requiruntur ad salutem.  Letabantur exivisse, scilicet
de corpore, loco tenebrarum, et venisse ad locum salutis.  Quibus
animabus depositis de navicula, et facto illis signo crucis, ille
angelus recessit.  Que anime, remanentes ibi, et intuentes nos,
scilicet Virgilium et me vivum, mirate sunt.  Quarum una voluit
amplecti auctorem, et auctor etiam voluit eam amplecti; sed ipsam
ter amplectens, nihil stringebat.  Tunc illa anima dixit auctori:
Pausa: sicut te dilexi in alio mundo, ita nunc te diligo.  Sed
cur iter istud facis?  Cui auctor dixit: Hoc iter nunc facio,
scilicet intellectualiter, ut alias revertar realiter.  Sed tu
quomodo tam cito es mortuus? quia, secundum cursum nature, plus
debebas vivere.  Cui dixit iste, qui vocabatur Casella: Nulla
michi iniuria facta est: licet essem iuvenis, quia tamen placuit
summo Deo, sic michi placet, et sic iustum est.  Sed ego, qui
eram in mari iuxta fauces Tyberis fluvii, in mari submersus (quia
ibam Romam pro indulgentia, quia tunc erat tempus Iubilei),
benigne fui a Deo receptus et ab isto angelo.  Tunc Dantes
rogavit istum Casellam, ut aliquantulum cantaret, quia in vita
fuit magnus cantor, et aliquando intonabat cantilenas, quas
Dantes componebat.  Hic incepit cantare unam cantilenam, quam
ipse Dantes fecerat, scilicet: Amor, che nella mente mi ragiona:
Amor, qui in mente michi ratiocinatur, etc.  Quos stantes hic,
illum cantantem et alios auscultantes, ille antiquus, scilicet
Catho, veniens increpavit dicens: Ad quid perditis hic tempus? 
Cur non itis ad montem, scilicet ad purgationem?  Cur negligentia
tabescitis?  Unde omnes, dimisso cantu, fugierunt.  Hic vult
auctor moraliter innuere, quomodo tempus non est perdendum, et
quomodo homo sollicite debet operari virtuose, dimictendo vitia,
et virtutes sollicite imitari.

	|Proemio.~  ^Iam sol pervenerat.  Gi@a era el sole:~ 
Istud est secundum capitulum Purgatorii, in quo incipit
tractatus.  Tractatus istius Purgatorii dividitur in tres partes
principales, scilicet in Antepurgatorium et in verum Purgatorium,
et in Postpurgatorium.  In prima parte, idest Antepurgatorio,
sunt religati quidam, qui vadunt errando, nec possunt venire ad
purgandum se: et hec prima pars durat usque ad nonum capitulum. 
In secunda parte, idest in vero Purgatorio, sunt septem circuli,
in quibus purgantur septem peccata mortalia: que secunda pars
durat a nono capitulo usque ad vicesimumoctavum exclusive.  In
tertia parte, idest in Postpurgatorio, describitur Ecclesia
militans, et durat a vicesimooctavo capitulo inclusive usque ad
finem, scilicet usque ad tricesimumtertium capitulum.  Adhuc,
prima pars dividitur in quinque partes, sicut sunt quinque
species retardationis ad faciendam penitentiam.  Partes patebunt
locis suis.

	In isto secundo capitulo tractatur de prima specie
retardationis, scilicet que fit propter aliquas delectationes
vana; et dividitur istud capitulum in quatuor partes.  In quarum
prima auctor describit unum angelum, cuius officium est
transportare animas purgandas in quadam navicula.

In secunda parte, que incipit ibi;

     Turba que remansit ibi silvestris;
     La turba che rimase [l@i] selvaggia,

describitur una turba animarum ab angelo portatarum et earum
conditio.

In tertia parte, que incipit ibi:

     Ego vidi unam illarum;
     Eo vidi una di loro,

fit singularis mentio de una illarum, que erat anima moderna.

In quarta, que incipit ibi:

     Et ego: Si nova lex;
     E io: Se nova legge,

invitat auctor illam animam ad cantandum.

	|1-9.~  Ex quo igitur fuit introductus manu Cathonis in
Purgatorium, ipse auctor vult tractare de prima specie
negligentie, que commictitur causa alicuius delectationis vane,
sicut cantus, vel soni musici.  Sed primitus habet describere
angelum, premictendo descriptionem temporis et loci; et summa
est, quod iam fiebat dies clara.  In precedenti capitulo dictum
fuit, quod erat aurora.  Unde rememorandum est, quod totum celum
dividitur in duas partes equales, et una medietas dicitur
emispirium superius, alia medietas dicitur emispirium inferius. 
Sextum, sive circulus, qui dividit istas duas partes equales,
sive medietates, dicitur orizon, idest circulus, qui terminat
visum.  Ymagineris te esse in una planitie, et quando oculus non
potest plus extendi, videris videre unum circulum circumcirca. 
Ergo semper sunt sex signa zodiaci in nostro emispirio superiori,
que semper nobis apparent; et sex sunt infra, que nunquam nobis
apparent.  Modo orizon est idem.  Sed oriens illorum, qui sunt
inferius, est nostrum occidens; et e converso.  Nam quando sol
nobis occidit, illis inferioribus oritur; et e converso.  Et
quando sol est in orizonte, cuius meridianus circulus est supra
Hierusalem, dato quod Hierusalem sit in medio mundi, fiebat ergo
dies clara, quia iam sol pervenerat ad orizonta, cuius meridianus
circulus, idest meridies, cooperit Hierusalem cum suo altiori
puncto, idest in medio celi.  |Coverchia~: idest cooperit.  Sicut
ergo fiebat dies inferius, ita fiebat nox hic superius, et nox,
que est opposita |alla cerchia~, idest circulo, exibat de Gange,
idest de fluvio, extra cum bilanciis, idest signo Libre, que
cadunt de eius manibus, quando superatur.  Ganges est quidam
fluvius orientalis, regalis, de quo videtur exire sol de mane,
quando oritur.  Si sol erat in Ariete, tunc nox erat in Libra, et
exibat extra cum bilanciis, idest cum signo Libre; que bilancie
cadunt, quando superatur, idest variatur, dies, quoniam in Ariete
et in Libra sunt equinoxia.  Ergo quando fit separatio, idest
quando nox, vel dies, crescit, bilancie, idest lances, cadunt,
idest non stant equaliter: ergo non est equinoxium.  Parum durat
illa equalitas, etc., quia cito incipiunt crescere, vel
decrescere, dies, vel noctes, quia circa auroram albefit aier, et
postea, veniente sole, fit rubor, quia radii solares inveniunt
vapores, in quos repercutiunt, et sic recedit albedo et rubedo. 
Vult dicere quod erat dies clara; ita quod albe et rubicunde
gene, ubi ego eram, pulchre Aurore, propter nimiam etatem
deveniebant, idest apparebant, rance, idest pallide.  Pro genis
intellige apparentiam.  |Rance~: est quidam color, quem aliqui
vocant ruffum; sed melius est dicere quasi pallidum, vel melius
croceum: ita quod rubor remictebatur propter etatem, quia sol non
ascenderat.

	|10-48.~  ^Noi eravam.  Nos eramus~: dux meus et ego
eramus in inferiori emispirio iuxta mare, cogitantes de itinere,
respiciendo per mare; et ipse Dantes vidit in mari quasi unum
lumen accensum, splendidum, ardentissimum, et veniebat ita
velociter, quod nunquam fuit visus aliquis motus ita velox; et
apparebat talis qualis est Mars planeta, qui est rubeus et
coloris ignei, qualis bene convenit planete, qui attendit ad
bella et est nature calide et sicce.  Iuxta lumen erat angelus,
qui transportaret animas ad Purgatorium.  Propter vapores grossos
duplicatur rubor; propter reverberationem, quanto plus
appropinquabat istud lumen, tanto magis apparebat: quo lumine
appropinquante, vidit unum aliquid album; postmodum vidit aliud;
tandem vidit quod erant due ale, que non habebant pennas
transmutabiles, sicut habent alie aves mortales.  Et nec volebat
ille angelus, conducens unam naviculam, alios remos, nec aliud
velum, nisi solum alas.  Cum istis animabus, quibus erat plena
navicula, applicuit ad lictus, et ille anime omnes saltaverunt ad
terram, cantantes totum istum Psalmum: In exitu; quem Psalmum
fecit David, regratiando Deo, ex eo quod liberavit populum suum
de Egypto de servitute Pharaonis.

	|10-18.~  Nos eramus iuxta ipsum mare adhuc, sicut gens
que cogitat ad suum iter, que vadit cum corde, et cum corpore
moratur.  Et ecce, qualis solet prope matutinum, propter grossos
vapores, mare rubescit infra orientem supra solum marinum; talis
michi apparuit, si ego illud adhuc videam, idest quod adhuc michi
videtur illud videre, vel utinam adhuc videam, unum lumen per
mare venire ita festinanter, quod motum eius nullus volatus
parificat, vel parifacere posset.  |Si adhuc videam illud:~ idest
si Deus adhuc michi gratiam concedat ut post mortem videam istum
angelum, qui me portet ad Purgatorium.  Prothesis est et
sacramentum, per quod hoc confirmat auctor.

	|19-21.~  A quo sicut ego aliquantulum retraxi oculum,
idest visum, ut interrogarem ducem meum, revidi eum lucentius et
maius factum.  |Lucentius~: idest splendidius.  Hoc est satis
conforme veritati, quia quanto res magis appropinquat organo
corporali, dummodo non supraponatur, tanto melius apprehenditur. 
Adeo velociter veniebat, quod interdum, cum Dantes revolveret
[se] in parvo spatio, angelus multum appropinquabat.

	|22-24.~  Modo describuntur ale angeli, nondum note
auctori.  Postea ex omni latere ipsius michi apparuit unum
nesciebam quod album; subtus (modo describitur navicula)
paulatim, |a poco~, unum alius alteri exivit.  Istud aliud album,
quod paulatim exivit, idest aparuit, fuit navicula.  Vult dicere
quod ad dextram et ad sinistram istius rei splendide vidit duo
alba, que erant ale angeli.  Tamen auctor non percipiebat, quod
essent ale, et, ^abassando~ visum, vidit aliud album, quod
apparebat sub illis duobus albis et in illo rubeo.  Nota quod de
licentia poetarum et pictorum, ymo etiam doctorum, propter
rusticos, angelis attribuntur ale, que significant velocitatem
motus et promptam expeditionem angeli; quia non organaliter
operatur.  Ponuntur ale albe, ad denotandum puritatem nature
angelice, que est pura valde, immaterialis, et sine mixtura. 
Navis est illa necessaria navicula Sancti Petri, idest
obedientia, sive penitentia, sive subiectio ad Sanctam Ecclesiam,
per quam angelus introducit animas ad penitentiam suorum
peccatorum.  Rubedo attribuitur nature angelice ad denotandum
ardorem caritatis, quo sunt accensi angeli versus Deum, qui
semper ardent amore ante faciem Dei; ideo Dantes in Paradiso
describit aliquos illorum valde rubeos et in specie ignis, quia
semper sunt igniti in contemplatione divina.

	|25-30.~  Magister meus adhuc non fecit verbum, quousque
primi albi aperuerunt alas (vult dicere, quod homo sapiens non
iudicat a longe, idest cum ignorantia, donec comprehendat et
cognoscat et bene discernat, quia sepe sensus decipitur), tunc
quod bene cognovit galeoctum, idest nauclerium conductorem illius
navis.  Ideo dicitur, in textu, non fecit moctum, idest verbus;
sed quando cognovit, clamavit: Fac, fac, quod genua cales, idest
flectas; ecce angelum Dei; plica manus (ad maiorem expressionem
dicit: Fac, fac): ammodo videbis huiusmodi officiales.  Nota quod
si Virgilius, in precedenti capitulo, reddidit auctorem
reverentem respectu Cathonis, quanto magis debebat reddere eum
reverentem respectu angeli Dei.  Si petis quid hic intelligitur
per angelum, dico quod potest intelligi bene hystorialiter, sicut
littera sonat.  Quia sicut in Inferno demon portat animas ad
penas, ita angelus bonus portat animas ad Purgatorium.  Sed
figuraliter hic per angelum accipitur gratia Dei, que extrahit
homines de vitiis, reducendo eos ad virtutes, sive ad
penitentiam.  Nam, sine ista gratia, veniri non potest ad
perfectam penitentiam, ut demonstrabitur.  |Ammodo~: idest in
Inferno vidisti demonia; hic in Purgatorio videbis angelos Dei
vivi.

	|31-33.~  Videas quod dedignatur argumenta humana.  Quasi
dicat: Indignatur navigare, sicut homines navigant in mundo,
quoniam nec remis, nec velo, vult uti; ita quod remum non vult,
nec alterum velum, nisi solum alas suas, intra lictora tam
lontana, idest tam longinqua, sive distantia.  Nota quod ille
angelus recipit animas nostras de emispirio poli arthici, et
transvehit eas ad emispirium poli anthartici: que duo emispiria
ad invicem multum distant, ad denotandum quod angelus Dei inviat
homines ad celum. 

	|34-36.~  Videas quomodo illas habet, scilicet alas,
erectas versus celum, trahendo aierem, scilicet ad se, cum
eternis pennis, que non mutantur sicut pilus mortalis.  Vult
dicere quod ale angeli non renovantur in pennis, sicut faciunt
ale avium pennatarum mortalium; quia ale angeli non recipiunt
alterationem, nec corruptionem; non suscipiunt peregrinas
impressiones, nec deficiunt.

	|37-42.~  Sicut postmodum magis et magis versus nos venit
avis divina, clarior nobis apparebat: ex quo oculus, scilicet
meus, de prope non eum sustinuit, idest non potuit in eum
intueri; sed inclinavi visum, et ipse venit ad ripam cum uno
vasculo, idest navicula, snellecta, idest subtili ac levi tantum,
quod nihil aqua de illo deglutiebat.

	|43-45.~  In puppi stabat celestis nauclerius, in tantum
quod apparebat beatus ex inscripto, idest ex ornamentis suis. 
Idest beatus esset, qui eum describere posset, nedum videre.  Et
plusquam centum spiritus intus, idest in navi, sederunt.

	|46-48.~  In exitu Israel de Egypto cantabant omnes simul
una voce, cum quanto, idest de illo psalmo, est postea scriptum. 
Isti, intrando Purgatorium, vadunt cantando propter
contemplationem et spem bonam; ubi in Inferno omnes intrant
plorando, blasphemando.  Nota quod illum psalmum: In exitu
Israel, etc., fecit David, regratiando, rememorando et
congratulando Deo, qui liberavit populum suum de servitute
Pharaonis.  Et sicut Hebrei recedebant a servitute Pharaonis, ita
iste anime de Egypto, idest de tenebris istius mundi (nam Egyptus
interpretatur tenebra, sicut est bene iste mundus tenebrosus), a
servitute Pharaonis, idest dyaboli, et ibant ad terram
promissionis, idest post Purgatorium, ad Paradisum prop[ri]e
terram promissionis.  Israel interpretatur vir videns Deum.

	|49-51.~  Postea fecit signum eis sancte crucis: unde
ipsi se proiecerunt omnes super |piaggiam~, idest super lictus;
et ipse recessit, sicut venit, velox.  Fecit illud signum sancte
crucis, sine quo non potest veniri ad Purgatorium, quia in ligno
crucis redempti sumus, et facta fuit propitiatio pro peccatis.

	|52-54.  Turba que remansit ibi.  La turba che rimase
l@i~: hec est secunda pars huius capituli, in qua describitur una
turba animarum et earum conditio.  Sic turba, que remansit ibi,
silvestris, idest peregrina, apparebat, idest videbatur, de loco,
respiciendo circum, sicut ille, qui novas res |assaggiat~, idest
gustat.  Nam isti spiritus gustabant novas epulas, scilicet
virtutes, recedendo a vitiis et eundo ad penitentiam.  Modo
ostendit auctor, quod, non solum fiebat dies in oriente, sed
etiam per totum illud emispirium inferius.

	|55-60.~  A cunctis partibus sagiptabat diem sol, idest
iaciebat radios, qui cum sagiptis, idest radiis, |contis~, idest
promptis, vel ornatis et manifestis, e medio celi expulerat
Capricornium (in Libra fiebat nox in nostro emispirio, et
Capricornus est tertium signum post Libram, quod de necessitate,
si incipiebat dies fieri, erat in medio celi; sed sole ascendente
super orizonta, oportet quod Sagiptarius recesserit a medio celi. 
Nota, quod istos spiritus nunquam penituit nisi in fine; ideo
fingit quod ipsi petierunt de via, quia ipsam non quesierant ante
mortem; quia si penituisset eos ante mortem, ipsi didicissent
viam Purgatorii): quando nova gens elevavit frontem, idest erexit
oculos versus nos, dicendo nobis: Si vos scitis monstrare nobis
viam eundi ad montem, idest per quam possumus ire ad montem.

	|61-66.~  Et Virgilius respondit: Vos creditis forsan
quod simus experti di isto loco; sed nos sumus peregrini, sicut
vos estis.  Quasi dicat, nos venimus nuper, sicut vos; sed nos
venimus alio modo.  Dantes fuit etiam aliquando piger et expendit
de tempore suo in rebus vanis; sed iam incipit videre lumen,
idest ante mortem etiam penitet ipsum.  Paulo ante venimus ante
vos, aliquantulum per aliam viam, que est ita aspera et fortis,
quod ascendere ammodo nobis apparebit iocus, idest quasi iocosum
et solatiosum, supple respective ad illas infernales: tamen etiam
in Purgatorio ipsi invenient vias satis aspras et difficiles.

	|67-69.~  Anime, que de me perpenderunt, propter spirare,
quod ego eram adhuc vivus, ammirando devenerunt pallide, idest
facte sunt pallide, quia propter stuporem mutaverunt colorem, et
quasi non loquebantur per admirationem; maxime quia perpenderunt,
quod Dantes fecit melius quam ipse fecerant, quia tardaverunt
penitentiam usque ad mortem: Dantes vero faciebat penitentiam
etiam ante mortem.

	|70-75.~  Et sicut ad nuncium, qui portat ulivum, trahit,
idest currit, gens, pro audiendis novis, et de calcando eum
nullus monstrat se schivum; idest nullus videtur premere, vel
premi, calcare, vel calcari, |schivum~, idest indignatum (Dantes
erat iste nuntius, qui portabat ista nova, quia faciebat opus,
quod nunquam fuit factum; idest quia nemo descripsit Purgatorium
poetice.  Dantes portabat ulivam ad pacificandum se cum Deo et
aliis dabat exemplum; nam ramus ulive est signum pacis); sic ad
visum meum, idest faciem, se affixerunt, idest quieverunt, ille
anime fortunate, idest felices, omnes, quasi obliviscendo ire ad
faciendum se pulchras, idest ad purgandum se, ut pulchre et munde
fierent.

	|76-117.~  ^Ego vidi unam de ipsis.  Eo vidi una di
loro~: hec est tertia pars huius capituli, in qua fit specialis
mentio de una anima moderna.  Unde nota quod fuit quidam bonus
cantor et musicus, qui vocabatur Casella.  Aliqui dicunt quod
fuit civis florentinus; aliqui dicunt quod erat aretinus: hic non
est magna cura.  Hic cantor fuit tempore auctoris, et sepe auctor
faciebat cantilenas, idest componebat, et dabat eas isti Caselle,
qui intonabat eas et faciebat cantum.  Cum Casella auctor sepe
habebat solatium in cantu, quia iste Casella cantabat et in suo
cantu auctor sepe refocillabatur, quia auctor, sepissime
fatigatus studio, speculatione, refocillabatur canto.  Hic
Casella delectatus fuit in cantu et musica in tantum, quod hac de
causa tardavit confiteri de peccatis usque ad mortem.

	|76-78.~  Ego vidi unam de ipsis trahere ante se, ut me
amplecteretur, cum tam grandi affectu quod movit me ad faciendum
simile, licet non cognoscerem eam.

	|79-81.~  Nunc auctor exclamat, et est interpositio. 
Vult dicere auctor, quod ille umbre sunt vane, quia non sunt
corporee, nec palpabiles, nec aliter possunt cognosci, nisi quia
sunt visibiles, ut videbitur in Purgatorio.  Quod probat sic.  O
umbre vane preter in aspectu (admirative loquitur)!  Tribus
vicibus retro illum manus avvinxi, idest plicavi, ut illam
amplecterer, et totidem redivi cum nihilo ad pectus.  Utitur modo
loquendi Virgilii in fine secundi libri Eneydos, quando Eneas
vidit simulacrum Creuse, quia tunc ter voluit eam amplexari, et
ter brachia redierunt ad suum pectus, nihil stringendo.  Nota
quod per totum Infernum nunquam Dantes fuit amplexus aliquem
spiritum, quia ibi non poterat esse perfecta amicitia, que
requireret amplexum.

	|82-84.~  Admiratione, credo, me depinxi; ex quo umbra
subrisit et se retorsit, et ego, sequendo ipsam, ulterius me
pinxi.

	|85-87.~  Suaviter dixit (hoc dicit auctor, quia ille
fuit optimus cantor et cognitus auctori), quod ego quiescerem:
tunc cognovi quis erat, et precatus sum, ipsum scilicet, quod pro
loquendo mecum aliquantulum se firmaret.

	|88-90.~  Respondit michi: Sicut ego te amavi in mortali
corpore, ita amo te soluta, scilicet a corpore separata; ideo me
firmo.  Sed tu quare vadis? scilicet, vivus?

	|91-93.~  Auctor ponit istum cantorem, ut vocet illos,
qui ratione delectationis cantus multum occupantur et tardant ad
penitentiam; et ad hoc cantus habet magnum efficaciam: et ideo
auctor petit a Casella, quare tantum distulit penitere, dicens:
Casella mi, scilicet sibi dixi, ut redeam huc alias ubi ego sum,
facio ego istum |viagium~, idest iter, dixi ego: sed tibi cur
tanta hora est sublata, idest quare non es prius salvatus?

	|94-97.~  Et ipse ad me: Nullus fecit michi iniuriam, si
ille, qui levat quando et quem sibi placet, pluribus vicibus
istud michi negavit passagium, scilicet istum transitum. 
Petitioni Dantis, qua petiit, quare tanta hora sibi erat sublata,
respondet, quod nulla iniuria sibi facta est; quia quod quis
resurgat a peccatis et faciat penitentiam, procedit a divina
gratia solum.  Nam quis posset sponte peccare et cadere in
peccatum; sed resurgere a peccato, solum procedit a divina
gratia.  Ergo si prius non fuit sublevatus et alleviatus a
peccatis, non potest conqueri quovis modo: a divina iustitia et
misericordia est necesse provenire sublevationem.  Tunc si Deus
per suam misericordiam tardavit sublevare a peccato eum, et non
citius fuit sublevatus, non potest tamen Casella conqueri: sic de
iusto velle suum facit; idest quicumque se unit iuste voluntati,
a divina iustitia procedit, quod cadens in peccatum, a se non
potest surgere sine divina gratia.  Sic de iusto velle suum
facit, idest est.

	|98-99.~  Veraciter a tribus mensibus ipse accepit
quemcumque, qui voluit intrare cum tota pace, idest volentem
redire ad ipsum.  Infra tres menses inceperat annus Iubilei, qui
incepit millesimo tercentesimo, prima die ianuarii.  Quando ista
verba dixit Casella, tunc erat decimoctava dies martii illius
anni; ita quod a tribus mensibus Deus benigne recepit omnes
peccatores redeuntes ad penitentiam.

	|100-105.~  Unde ego, qui eram nunc ad marinam, idest ad
lictus maris, revolutus, idest conversus, ubi aqua Tyberis
s'insalat, idest efficitur salsa, benigniter fui ab ipso
susceptus (nota quod aqua Tyberis fluit et currit per civitatem
romanam; demum sexdecim milliaria longobardica sunt usque ad
fauces ipsius prope Ostiam: ingreditur mare ibi.  Ideo auctor
fingit, quod Casella cantor volveret se ad marinam, ubi aqua
Tyberis fit salsa; idest ad Romam, idest ad obedientiam Ecclesie
Romane, quia quicumque conteritur de peccatis et vult lavari aqua
penitentie, oportet ipsum obedire Ecclesie, hoc est transire ad
Tyberim.  Qui autem moritur, et non vadit ad Tyberim, tunc talis
ad ripam Acharontis, idest ad Infernum, vadit.  Sic apparet quod
omnes peccatores, qui salvantur, vadunt ad Tyberim; qui vero
dampnantur, vadunt ad Acharontem), ad illam faucem, ubi habet
nunc directam alam; ex eo quod semper recolligitur, idest ad
illum locum pervenit, quicumque [in] Acharontem se non calat,
idest non descendit.  Nota quod, quia tunc tempore Iubilei multi
christiani conversi sunt ad penitentiam et multi moriebantur,
ideo angelus Dei ad fauces tyberinas habebat alas directas; ideo
angelus Dei erat multum occupatus ad transportandum animas a
Tyberi ad Purgatorium.

	|106-114.  Et ego, scilicet dixi, ad eum.  E io: Se nova
legge~: hec est quarta pars huius capituli, in qua auctor invitat
illam animam Caselle ad cantandum alacriter.  Et ego dixi illi:
Si nova lex tibi non subtrahit, si tu non es privatus potentia
canendi, memorariam et usum in amoroso cantu, qui solebat
quietare cunctas meas voluntates (fingit hic auctor, se rogasse
istum, ut cantaret, si non erat oblitus artis canendi, ut
recrearetur ipse auctor, quia erat fatigatus et fastiditus eundo
per Infernum.  Dicit, |in amoroso cantu~; quia Casella maxime de
amore faciebat cantilenas et canebat.  Vult Aristotiles in
Ethicis, quod homines operantes egent aliquando recreari, et
maxime duo genera operantium, scilicet iuvenes et melanconici,
quorum phantasia communiter est occupata in contemplatione; satis
cito phantasia dissolveretur et maxime in iuvenibus, quia sunt
tenelli.  Dicit Aristotiles, in suis Problematibus, quod precipui
et valentes in philosophia naturali, et etiam morali, ac etiam in
poesi, communiter fuerunt melanconici; ideo Dantes fingit hoc ad
denotandum, quod tales indigent recreatione: ideo ipse requisivit
Casellam de cantu, qui subito cepit cantare unam cantilenam, quam
ipse Dantes composuerat: sed Casella inton[a]verat eam, idest
fecerat cantum ipsius; cuius cantilene hoc est principium: |Amor,
che nella mente mi ragiona~: Amorem, qui in mente mea
ratiocinatur.  Audivi dici, et in scriptis inveni, quod Dantes
quasi nunquam ridebat, et ideo non erat multum gratus populo et
communi genti.  In cantu istius Caselle necdum Dantes
delectabatur, sed omnes illi spiritus, quos angelus adduxerat
illuc, delectabantur.  Hoc fingit auctor propter dicta Boetii in
Proemio sue musice, que sunt, quod tanta est vis musice, quod ab
illa omnis etas trahatur.  Pithagoras vero dixit, quod universum
fuit conditum per musicam et conservatur per eamdem, idest
proportionem numerorum.  Nota quod quasi Scriptura asserit,
magnam esse vim musice: nam Saul nunquam quiescebat, sed semper
vexabatur, nisi quando David pulsabat citharam, etc.  Idem etiam
dicit Boetius, quod bruta etiam in musica delectantur.  Plato
fuit etiam magnus musicus, et dominus Franciscus Petrarcha; quia
omnis anima: et quanto nobilior, tanto magis sentit musicam et
delectationem suscipit inde.  Et propter musicam recreantur
operantes et obliviscuntur laborem quasi: sed quando operantes
nimis et eccessive delectantur, sic oportet habere remedium
prudentie, scilicet Cathonis redarguentis; quia etsi musica
convenit etati iuvenili, forte non senili.  Ideo dicit textus,
quod Dantes pro sua recreatione petiit a Casella), de hoc tibi
placeat consolari aliquantulum animam meam, que cum sua persona,
idest cum suo corpore, veniendo huc est fatigata tantum.  Amorem,
qui mente mea ratiocinatur, idest loquitur vel in me viget,
incepit ipse dicere, ita dulciter, quod illius dulcedo intra me
adhuc sonat.

	|115-117.~  Magister meus et ego et illa gens, vel ille
gentes, que erant cum ipso, apparebant ita contenti, ac si nulli
tangeret aliud mentem, idest ac si in nulla alia re essemus
occupati.

	|118-123.~  Nos ibamus omnes fixi et attenti suis notis,
idest suo cantui; et ecce antiquus honestus, scilicet Chato,
clamando: Quid est hoc, o spiritus lenti, idest pigri?  Qualis
negligentia (bonus corrector fuit in isto loco Catho, qui, prout
dicit Valerius Maximus, necdum factis aut verbis, sed etiam
apparentia eius, vetabat turpia de theatro), quale stare est
istud?  Currite ad montem ad expoliandum vos scorium, lolium,
idest pondus, vel sarcinam, peccatorum, idest ad purgandum vos de
peccatis vestris, que privant vos de cognitione Dei, vel visione,
quod esse non permictit vobis Deum manifestum.

	|124-132.~  Ponit comparationem, quomodo isti obedierunt
Cathoni.  Sicut quando colligendo bladum, vel lolium (lolium est
purgatura frumenti, et est species segetis et bladi), columbe
adunate ad pasturam, quiete, sine monstrare consuetam audaciam
(quia columbe in cantando ostendunt quamdam audaciam), si res
appareat, unde ipse habeant pavorem, subito permictunt stare
istam, quia illas aggressa est maior cura, idest fugiendi; sic
vidi ego illam multitudinem recentem, idest novam, quia novitus
venerant illuc, dimictere cantum et ire versus costam, idest
montem, sicut homo qui vadit, nec scit quo perveniat, idest ad
quem locum debet pervenire, quia est talis loci ignarus.  Sic
homo qui ingreditur Purgatorium morale, idest qui incipit
penitere, sive penitentiam, quia nescit adhuc finem suum.

	|133.~  Nec noster recessus, supple inde, fuit minus
citus, idest festinus, quia statim sicut illi recesserunt, et nos
recessimus inde, etc.

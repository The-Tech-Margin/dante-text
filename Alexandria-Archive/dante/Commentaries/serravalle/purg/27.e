	|SUMMARIUM.~  In isto vicesimoseptimo capitulo, quod
incipit: ^Sicut quando primi radii~, auctor finit penas omnes
Purgatorii.  Et primo ponit quomodo unus angelus, veniens ad
ipsum, purgavit eum a vitio luxurie et cantabat, Beati mundo
corde, quod scribitur Matthei quinto capitulo.  Demum dixit
Angelus: Ammodo non potest iri superius, nisi ignis mordeat vos
prius; ideo intretis in ignem et attendatis ad cantum, qui
cantatur ultra.  Audito hoc, Dantes timuit valde et appodiavit se
Virgilio, qui dixit quod non timeret.  Et quia Dantes tardabat
intrare ignem, ideo Virgilius dixit: Videas, Dantes, inter nos et
Beatricem non est aliud nisi iste murus.  Et tunc intraverunt
ignem.  Prima, ibat Virgilius; postea, auctor; tertio, sequebatur
Statius; et quando fuerunt in alvo ignis, dicit, quod, si
potuisset, proiecisset se in vitro bullenti, ut reciperet
refrigerium inde, scilicet in vitro.  Hoc dicit ad denotandum
maximum incendium.  Dum irent per ignem, audiebant unam vocem
continue dicentem: Venite, benedicti Patris mei.  Matthei
vicesimoquinto capitulo scribitur.  Et sic exiverunt de igne. 
Iste ignis est propria spera ignis.  Nam fingit auctor quod iste
mons Purgatorii ascendit usque ad orbem lune, et sic oportuit
istos ascendere per speram ignis, volendo ascendere ad summitatem
montis.  Et iam fiebat sero; ideso in ascendendo super scalas,
quilibet providit sibi de uno gradu propter quietem nocturnam. 
Et tunc Dantes, veniente nocte, obdormivit per noctem.  De mane,
ante diem per duas horas, Dantes sompniavit, quod ipse videbat
unam pulchram iuvenculam, ambulantem per unam partem, colligendo
flores, et cantando dicebat: Sciat, quicumque nomen meum querit,
quod ego sum Lya, et moveo in circum manus meas ad faciendum me
pulchram, [et] ad complacendum me orno ad speculum.  Soror mea
Rachel nunquam recedit a suo almiraglio.  Per Lyam intellige
vitam activam; per Rachelem, contemplativam.  Et iam radii
solares apparebant, quia erat facta dies.  Ipse auctor fuit a
sompno excitatus.  Surgens, vidit duos poetas iam a diu
surrexisse.  Tunc Virgilius, conversus ad auctorem, dixit ei:
Ignem temporalem, idest ignem Purgatorii, et eternum, idest ignem
Inferni, vidisti, fili, et venisti in partem, ubi ego ulterius
non discerno.  Hoc dixit Virgilius, quia iam auctor pervenerat ad
Paradisum terrestrem, de quo Pagani non habent fidem.  Ammodo sol
relucet tibi in fronte: videas herbas, videas arbores, quas terra
hic a se producit.  Quousque oculi, scilicet Beatricis, qui
venerunt ad me lacrymosi, venerint huc ad te, tu sedere potes, et
potes ambulare: amplius non expectes meam doctrinam: liberum,
sanum et rectum est tuum arbitrium.  Hoc dicit, volendo figurare
hominem, qui vere acquisivit habitum virtutis, et qui bene potest
libere et cum delectatione virtuose operari, et malum esset non
sequi arbitrium rectum.  Et tunc dixit Virgilius Danti: Ego te
supra te mitrio et corono.  Et sic completus est tractatus
penarum Purgatorii.  Iam tractabit de Postpurgatorio, scilicet de
Paradiso terrestri, in quo auctor describet Ecclesiam militantem.

	|Proemio.~  ^Sicut quando primos radios vibrat.  S come
quando i primi raggi vibra~: istud est vicesimumseptimum
capitulum istius Purgatorii, in quo finitur pena purgationis
luxuriosorum, et per consequens finiuntur omnes pene Purgatorii;
quod quidem capitulum dividitur in quatuor partes.  In quarum
prima ponitur apparitio unius angeli, qui purgat eum de peccato
luxurie et invitat eum ad transeundum speram ignis. 

In secunda, que incipit ibi: 

     Postea intra ignem; 
     Poi dentro lo foco,  

ponitur transitus suus per illum ignem. 

In tertia, que incipit ibi: 

     Sic ruminando; 
     S ruminando, 

describit unum spiritum supremum. 

In quarta parte, que incipit: 

     Sicut scale; 
     Como la scala, 

describitur informatio Virgilii, quomodo scilicet informavit
auctorem, et licentiam quomodo sumpsit Virgilius ab auctore. 

	|1-6.~  Primo igitur auctor ponit continuationem suo more
solito et laudabili, describendi tempus quod erat tunc.  Vult
dicere in effectu, quod ibi ubi erat Dantes cum suis ducibus et
in empisperio inferiori fiebat nox, et per consequens in nostro
superiori, scilicet poli arthici, fiebat dies.  Dicit igitur quod
sol stabat ibi in occidente inferiori, idest emictebat radios
transversales versus orientem.  Sicut quando radios vibrat, sive
agitat, de mane, quando oritur in nostro emispirio superiori, in
quo auctor ipsius solis et omnium creaturarum, sanguinem sparsit
pro redemptione humani generis; scilicet in monte Calvarie, ubi
erat locus iustitie prope Hierusalem, quia in nostro superiori
emisperio fuit crucifixus Christus; cadendo Ybero (Yberus est
flumen regale in Hyspania, dividens Hyspanias, sicut Padus
dividit Lombardiam) sub alia Libra.  |Ybero~: idest occidente,
cuius oriens nostrum est oppositum.  Dicitur hic Libra, quia sepe
poete vocant Arietem Libram, quia facit equinoxium sicut Libra. 
Fiebat ibi nox; in nostro emispirio fiebat dies.  Tunc sol quando
oritur, reardet, idest cum suis radiis reilluminat undas in
Gange.  Ganges est fluvius regalis in oriente, ita quod sol
videbatur ferire Gangem.  Sicut igitur sol mictit radios suos,
oriendo, transversaliter versus occidentem, ita tunc sol in
emispirio inferiori mictebat radios suos versus orientem
transversaliter, et ibi fiebat nox; et ideo dies recedebat,
quando angelus Dei cum magna letitia apparuit eis.  Sicut quando
primos radios vibrat, idest agitat, scilicet sol, ubi suus
factor, idest Deus Iesus Christus, qui fecit solem et omnes
creaturas, sanguinem sparsit, scilicet in Hierusalem ubi est
crucifixus; cadendo Ybero, idest flumine sic dicto in Hispania,
scilicet in occidente, sub alia Libra, idest sub Ariete, scilicet
in emispirio inferiori (Aries vocatur hic Libra, quia facit
equinoxum); et undas in Gange, fluvio sic dicto in oriente, de
novo rearsit, idest reilluminat; sic stabat sol, scilicet ibi ubi
auctor erat cum suis ducibus; unde dies recedebat, idest fiebat
nox; quando angelus Dei apparuit letus nobis, quia veniebat ad
purgandum peccatum ultimum, scilicet luxurie. 

	|7-9.~  Extra flammam stabat, scilicet angelus, super
ripam; cantabat: Beati mundo corde (verba Evangelii sunt Matthei
quinto capitulo scripta.  Et bene dicit, Beati mundo corde, ad
denotandum quod munditia cordis est melior et virtuosior quam sit
munditia corporis, sive carnis; quia stat carnem et corpus pollui
et sordescere, et cor sincerum esse et mundum, iuxta illud: Non
coinquinatur corpus nisi de consensu mentis.  Illa est opinio
Beati Augustini in libro de Civitate Dei, ubi loquitur de
Lucretia, dicens, quod ipsa non debuit punire alienam culpam, si
sua mens erat munda), in voce satis plusquam nostra viva, quia
videbatur vox divina et non humana. 

	|10-12.~  Modo facta est ultima purgatio; ergo est
recedendum ab isto Purgatorio et veniendum ad locum feliciorem,
ubi non pena, sed delectatio, reperitur.  Postea: Ulterius non
itur, sic dixit angelus, si prius non mordet, o anime sancte
(vocantur anime sancte, ex quo sunt purgate), ignis; intrate in
ipsum, scilicet ignem (quasi subtiliter dicat: Vos appulistis
huc; sed si quis vult ulterius ire versus Deum, oportet ipsum
transire per medium ignem: intrate igitur, ne perdatis tempus),
et ad cantum, qui ultra fit, non sitis surde.  Nam postquam
transieritis istum ignem, invenietis unum alium angelum,
ministrum celi: ideo intelligatis verba, scilicet que ipse dixit,
scilicet, Venite benedicti Patris mei.  Ille est fortis passus,
de quo igne hic intelligitur, per quem deberunt transire.  Aliqui
dicunt, quod intelligitur de isto in quo purgantur luxuriosi:
quod non est verum; nam isti erant iam purgati; cur igitur
deberent reintrare talem ignem?  Aliqui dicunt, et bene, quod
intelligitur de spera ignis prope orbem lune, imo est sibi
contigua.  Dicit enim Aristotiles, quod ibi est ignis simplex et
purus in spera propria; et sic, si quis vult ascendere verticem
montis Purgatorii, qui mons transcendit ignis verticem et vadit
usque ad lunam; oportet ipsum ire speram ignis.   

	|13-15.~  Sic dixit, scilicet Angelus, sicut nos fuimus
prope eum; ex quo ego deveni talis, scilicet propter timorem,
quando eum intellexi, [sicut] ille est, qui in foveam est missus,
idest qualis est ille qui mortuus, sepultus [est]. 

	|16-18.~  Super manus commissas, idest coniunctas, me
apprehendi (quia coniunxit manus, sicut illi qui sunt multum
tribulati), respiciendo ignem, ymaginando fortiter humana corpora
iam vidisse accensa.  Quia auctor viderat comburi aliquam
personam in igne. 

	|19-21.~  Volverunt se versus me bone scorte, idest
duces, vel bone conductrices, scilicet Virgilius et Statius.  Et
Virgilius michi dixit: Fili mi, hic potest esse tormentum, sed
non mors. 

	|22-24.~  Recorderis, et recorderis, (dicit bis propter
maiorem expressionem): si ego super Gerionem, idest illam
belluam, te conduxi salvum, quid faciam nunc prope Deum?  Idest,
si salvavi et bene conduxi in loco dampnationis, tanto per
amplius te salvabo in isto loco salutis. 

	|25-27.~  Credas pro certo, quod si intra alvum, idest
ventrem, istius flamme, stares bene mille annos, non te posset
facere uno capillo calvum, idest non combureret tibi unum
capillum capitis. 

	|28-30.~  Et si tu credis, forsan, quod ego te decipiam,
fac te versus eam, scilicet flammam, et fac fieri tibi credentiam
cum tuis manibus fimbrie tuorum pannorum, idest experiaris cum
fimbriis pannorum tuorum. 

	|31-33.~  Depone, ammodo, depone omnem timorem, idest sis
securus, nihil timeas; volve te huc et venias te ultra, idest
post me, securus.  Et ego, scilicet propter timorem, magis
firmus, scilicet stabam, et contra conscientiam idest, non
movebam me, sed stabam pertinax, quia credebam quod non fingeret;
tamen ego timebam, videndo presentialiter ignem. 

	|34-36.~  Modo ponitur consilium sapientis; scilicet,
quando non sufficit persuasio, apponantur mine.  Quando me vidit
stare, pur, scilicet finaliter, firmum et durum, turbatus
aliqualiter (nam bene licet sapienti aliquando, sed temperate,
irasci), dixit: Or vide, fili, inter Beatricem et te est iste
murus. 

	|37-42.~  Modo ponitur effectus dictorum Virgilii.  Sicut
ad nomen Thisbe aperuit supercilium, idest oculum, Piramus (nomen
proprium) super mortem, idest in morte, et ipsam, scilicet
Thisbem (nomen proprium unius puelle), respexit, tunc quando
morus effecta est rubea.  Notanda est hic una hystoria, quam
ponit Ovidius in Maiori, quam tangit Augustinus in libro de
Civitate Dei, et etiam Orosius ponit eam.  Hystoria fuit ira. 
Erat in Babilonia unus pulcherrimus iuvenis, nomine Piramus, qui
diligebat unam pulcherrimam puellam, nomine Thisbe: qui, non
habentes aliam idoneitatem ad conveniendum simul, dederunt
invicem talem ordinem, quod uno mane in diluculo Thisbe puella
acciperet unum vas portandum aquam de fonte, et summo mane iret
extra civitatem, [apud] portas civitatis, ad fontem, ac si esset
una famula que apportaret aquam, et ibi ad fontem, ibique
expectaret Piramum.  Quod et factum est.  Puella Thisbe fuit
sollicitissima, et summo mane ivit ad fontem, et ibi expectabat
Piramum.  Tunc subito superveniebat leo, qui comederat unum
cervum, habens adhuc os sanguinem, sive madidum sanguine cervi;
quem puella videns, fugit et abscondit se in loco tuto.  Leo
veniens ad bibendum ad fontem, reperit ibi velum, quod dimiserat
ibi prope fontem Thisbe: propter festinantiam fuge, dimisit velum
suum ibi iuxta fontem.  Leo, ore madido sanguine, tetigit velum
illud, quod maculavit sanguine et dimisit.  Interdum Piramus
veniens, vidit leonem recedentem a fonte; et postquam leo
recessit et erat iam a longe, Piramus applicuit ad fontem, et
invenit ibi velum Thisbe madidum sanguine: quod velum bene
recognovit ipse Piramus; et non inventa puella, quia ipsa stabat
absconsa, et cognito velo, putavit leonem occidisse et comedisse
suam amasiam Thisbe, et pre dolore noluit plus vivere; sed
accepit ensem suum, quem secum tulerat, et a tergo infixit se, et
erat iam morti proximus.  Veniente Thisbe, videns hoc, ingemuit
et supra corpus quasi exanime stans, dixit: O Pirame, ego Thisbe
tua.  Tunc moriens Pyramus elevavit supercilium et respexit eam,
audiendo nomen Thisbe, et tunc mortuus est; et Thisbe super eodem
ense incubuit, et transfixit se, cadens super Piramum.  Ex hiis
duobus fluxit sanguis multus, qui, currens per quemdam tumulum,
pervenit ad radices unius arboris mori.  Et quando sanguis hic
fuit supermotus, solebant esse albe, et propter sanguinem illorum
duorum, scilicet Pirami et Thisbe, [qui] venit ad radices arboris
mori, effecte sunt rubee, ubi prius erant albe.  Tota hec
hystoria fuit vera, preter ultimam partem de rubedine morum. 
Hanc hystoriam tangens Ovidius, dixit: Piramus et Thisbe, iuvenum
pulcherrimus unus, etc.  Modo vult dicere hic, quod quando
Virgilius nominavit Beatricem, Dantes totus mutatus est in
opinione sua, sicut Piramus in morte, audiens nomen Thisbe,
elevavit supercilium.  Admodo ad textum.  Sicut ad nomen Thisbe
aperuit supercilium, idest oculum, etc.  Modo aptat ad propositum
dicens: Sic mea duritie facta solla, idest molli, me volvi ad
sapientem ducem, audiendo nomen, quod in mente semper michi
rampollat, idest pullulat, nomen scilicet Beatricis; idest, me
volvi ad ducem ad obediendum sibi. 

	|43-45.~  Unde ipse excussit frontem, et dixit: Quomodo?
volumus stare hic?  Inde subrisit, et sicut puero fit, qui
vincitur ad pomum.  Idest: aliquando puer vocatus non venit nec
obedit vocanti; sed ostenso sibi pomo, vincitur a pomo, idest
obedit, cupiens habere pomum sibi ostensum, et vadit ad vocantem
ipsum.  Ista est bona expositio.  Aliqui dicunt, quod est quidam
ludus, qui vocatur [ad] pomum: tunc vincens puer talem ludum ad
pomum, mutatur, idest gaudet.  Prima expositio melior est.  

	|46-48.  Postea intra ignem.  Poi dentro al foco~: hec
est secunda pars huius capituli, in qua ponitur quomodo isti
transierunt ignem, idest speram ignis, auctor et sui duces: nam
Virgilius precessit, auctor ibat in medio, Statius sequebatur; et
sic transierunt per speram ignis.  Per ante, per viam venientes,
Statius stabat in medio: quia Virgilius precedebat, Statius erat
in medio, et auctor sequebatur: ita quod, antequam ingredirentur
ignem, Statius distinguebat Virgilium ab auctore.  Postea intra
ignem ante me se misit, scilicet Virgilius, deprecando Statium,
quod veniret retro, qui, scilicet Statius, prius ambulando,
scilicet per longam stratam, nos divisit, quia ibat in medio
eorum. 

	|49-51.~  Sicut fuimus intus, idest in spera ignis, in
unum bulliens vitrum proiiecissem me, ut me refrescarem, vel
refrigerium sumerem, tantum erat ibi incendium sine metro, idest
sine mensura.  Vult dicere, quod ignis in propria spera est tanto
calidior isto igne mixto, quo utimur, quanto iste noster ignis
est calidior aqua. 

	|52-54.~  Dulcis Pater meus, ut confortaret me, solum de
Beatrice ratiocinando ibat, dicendo: Oculos suos iam videre michi
apparet. 

	|55-57.~  Conducebat nos una vox, que cantabat ultra
ignem; et nos, attenti solum ad illam, venimus foras, idest extra
ignem, illuc ubi ascendebatur, idest ubi incipiebat scala. 

	|58-60.~  Venite, venite, benedicti Patris mei (verba
sunt evangelica Matthei vicesimoquinto capitulo), sonavit intra
unum lumen quod ibi erat, taliter quod me vicet et respicere non
potui, scilicet propter excellentiam sensibilis, que impedit
visum. 

	|61-63.~  Modo istud lumen erat unus angelus qui dicebat
talia verba, scilicet: Venite, benedicti, etc.  Postea adhuc
subiungit: Sol recedit, subiunxit, et venit sero, idest fit nox;
non firmetis vos, idest non desistatis a veniendo et a motu
vestro, sed festinate passum, interim quod non obscuratur. 
Idest, antequam totum lumen deficiat; quia etiam postquam sol
occidit, adhuc durat aliquantulum aliquid de lumine. 

	|64-66.~  Recta ascendebat via intra per saxum versus
talem partem, et tollebat radios ante me solis, qui erat iam
declinis, idest iam erat in occasu.  |Basso~, idest declini. 

	|67-69.~  Et paucorum graduum sumpsimus saggium, idest
degustationem, idest paucos gradus ascendimus, quia solem
occidere, propter umbram que extincta est (quia postquam ivit
ultra montem, idest occidentem, absconsus est) sensimus retro et
ego et mei sapientes, scilicet Virgilius et Statius. 

	|70-75.~  Et priusquam in omnibus suis partibus immensis,
idest maximis, esset orizon, idest circulus ille qui terminat
visum, sic[ut] fuit dictum superius, factus unius aspectus, idest
totus obscurus; idest, antequam esset nox obscura et nox haberet
omnes suas dispensationes, idest quod in omni loco nostri
emispirii esset obscuritas; quilibet de uno gradu, scilicet
scalarum, fecit lectum, idest in illo gradu iacuit, quia natura
montis nobis affregit (idest debilitavit nos.  |Ci affransit~:
idest debilitavit nos) potentiam ascendendi plusquam
delectationem.  |Ci affranse~: idest rupit et abstulit potentiam
ascendendi. 

	|76-87.~  Modo ponitur comparatio, per quam auctor vult
ostendere quomodo steterunt per noctem istam.  Quale efficiuntur,
ruminando, mansuete capre, que steterunt rapide et proterve super
summitatem, antequam sint pranse, idest satiate et replete
(semper de sua natura querunt virtutes et summitates arborem, et
vadunt carpendo summitates, et sic discurrendo sunt proterve, sic
querendo cibum, saltando; sed, veniente meridie, quia tunc aier
calidus valde est, pastor reducit eas ad umbram, et ibi stant
ruminando manse et mansuete, ruminando quidquid prius comederant. 
Vult modo auctor dicere de se ipso, quod ibat per verticem montis
alti; sed moraliter vult dicere, quod ammodo ibat per altas
materias, que ammodo sequuntur et tractabuntur, et colliget cimas
floridiores, idest summitates materiarum subtilium, propter [non]
cassare opus suum: quibus collectis, stabit ad umbram, scilicet
contemplando, et in studio ruminabit et ordinabit omnia, sicut
debe[n]t stare), tacite ad umbram, interim quod sol fervet,
custodite a pastore, qui super virga appodiatus, scilicet
adhesit, est, et eis appodiatus servit; et qualis, sive qualiter,
mandrialis, idest custos multorum gregum, qui foris hospitatur
iuxta peculium suum, quietus pernoctat, custodiendo, ut fera
illud non spargat, idest dividat, vel dampnificet; tales eramus
omnes tres tunc, ego sicut capra et ipsi sicut pastores,
fascidiati, idest circumdati hinc et inde, a grupta. 

	|88-90.~  Et quia scala erat cavata in saxo, sive excisa,
inde parum videre poterant de celo.  Sed tamen aliquid de ipso
videbant, et stellas aliquas inspiciebant, quas apprehendebant
esse maiores solito, quia erant viciniores celo.  Moraliter,
quia erat extra omnia vitia ipse Dantes, et venerat ad me[r]am
virtutem, quam nunc melius cognoscebat.  Modicum apparebat ibi de
die, sed per illum modicum videbam ego stellas earum solito
altiores et maiores. 

	|91-93.  Sic admirando.  S rimirando~: hec est tertia
pars huius capituli, in qua auctor narrat sompniam suum, quod
fecit in matutina hora, qua hora communiter sunt vera presagia
futurorum, per quod sciuntur antequam fiant.  Ponitur etiam per
tale exemplum.  Communiter unus planeta oritur per duas horas
ante solem: Venus vocatur a poetis Citharea; habet tale nomen a
quodam monte, qui vocatur Citheron, qui est in insula Cipri, in
quo monte colitur Venus que influit amorem, unde dea amoris
dicitur; et est ita pulchra stella, quod ipsa apparet semper
ardere in amoris igne.  Sic admirando et sic respiciendo in
illas, scilicet stellas, me apprehendit sompnus, qui sepe,
antequam factus sit, scit nova. 

	|94-102.~  In hora, credo, in qua, orientis prius
radiavit in monte Citharea; scilicet planeta Venus, qui precedit
de mane solem per duas horas; que igne amoris videtur semper
ardens (posito tempore sompnii, nunc ponitur sompnium, quod
tale), iuvenem et pulchram in sompno michi apparebat, vel
videbatur, dominam videre ire per unam landam, idest viam, vel
planitiem, colligendo flores; et dicebat: Sciat, quicumque petat
nomen meum, quod ego sum Lya, et vado movendo circum pulchras
manus ad faciendum michi unum sertum. 

	|103-105.~  Ut michi placeam ad speculum hic me orno;
sed mea soror Rachel nunquam recedit a suo almiraglio, idest
pulchro intuitu, et sedet tota die. 

	|106-108.~  Ipsa est suos pulchros [oculos] videre
cupida, sicut ego de ornando me cum manibus; ipsam videre, me
ornare, acquietat, idest satiatur, vel contentatur. 

	Notandum est hic, quod per Lyam intelligitur vita activa,
per Rachelem vita contemplativa denotatur.  Ergo hic notandum
quod, sicut dicit Beatus Augustinus in quadam homelia, duas
vitas, sibi divinitus predicatas et commendatas, novit etiam,
scilicet activam et contemplativam: quarum una est in tempore
peregrinationis, alia in eternitate mansionis, etc.; idest, una
est activa, alia contemplativa.  Per Lyam activa vita figuratur,
ex eo quod habuit multos filios de Iacob.  Per Rachelem vita
contemplativa designatur, ex eo quod maritus suus Iacob
expectavit eam per tredecim annos, et servivit pro ea tredecim,
custodiendo pecora Laban, etc.  Modo vult dicere quod in Paradiso
terrestri reperitur duplex vita, scilicet activa et
contemplativa.  Primo tamen invenit activam, per quam, si quis
vellet bene ea uti, ascendi potest ad contemplativam.  Sed in hoc
puncto, scilicet de ista domina, quam auctor vidit in sompniis
eligere flores, mirabiliter loquitur magister Benvenutus de
Ymola, qui bene scripsit super isto auctore, a quo magistro
Benvenuto ego audivi primo istum auctorem et ab eo didici.  Ipse
etenim vult magister Benvenutus, quod auctor non intelligit per
istam dominam, quam vidit in sompniis colligere flores et ad
ornandum se velle facere sertum, fuisse dominam Lyam, per quam
figuratur vita activa; sed vult quod illa fuerit domina Mathylda
de Gonzaga, castro uno in territorio mantuano, seu mantuane
civitatis, unde illi qui sunt modo domini traxerunt originem. 
Pro qua re notanda sciendum, quod una venerabilis mulier,
scilicet domina Mathylda, sic vocata, remansit heres omnium
progenitorum suorum in dominio: quia licet aliqui pueri essent,
non erant tamen adhuc apti ad dominandum; qui bene erant de domo;
sed ista descenderat proprie a principali domino domus.  Ista
fuit domina Mantue, sive mantuane civitatis, ex qua fuit oriundus
Virgilius; fuit domina Ferrarie, solempnis civitatis; fuit domina
Regii, magne civitatis.  Ista fuit activa domina tam in
spiritualibus, quam etiam in temporalibus.  Dotavit multos
episcopatus, fecit multus abbatias et fundavit, quibus constituit
et dedit multa predia, possessiones, paramenta, iocalia: fundavit
abbatiam Nonantule, abbatiam Pompose.  Ista domina valde activa
fuit, summe filia Ecclesie, et statum et dominia Ecclesie in
Ytalia ipsa summe appetiit et dilexit; in tantum quod ipsa
presumpsit ire contra Rubertum Guiscardum, qui intravit Ytaliam
contra Ecclesiam et statum eius, et expulit eum de campo.  Et
nota, hic disgrediendo aliquantulum, quia per illa que legi in
locis bene fide dignis, tempore istius domine Mathylde orte sunt
et creverunt [partes] Gebellina et Guelfa, isto modo.  Nam ista
domina Mathylda, iuvencula satis, non habens maritum, Deo sic
operante, recepit unum nobilem virum de nobili domo Svevie,
nobili domo in Alamania, qui vocabatur Guelfus, qui habebat unum
germanum carnalem, nomine et vocatum Gebellinum.  Hic Gebellinus
remansit in Alamania, veniente Guelfo ad Ytaliam ad uxorem suam
dominam Mathyldam: cum qua nunquam potuit agere nec exercere
actum matrimonialem, ita quod non potuit ipsam facere matrem. 
Que turbata improperabat sibi; ille respondens dicebat, hoc
provenire a maleficiis.  Postquam visum est omnino quod maritus
iste suus non erat potens ad agendum cum ea, ipsa vocavit eum
dixitque ei: Si ego non tantum diligerem honorem meum, ego
facerem te interfici, et bene hoc meruisti, quia tam decepisti
me; ex quo tu sciebas te esse sic maleficiatum ut tu dicis, non
debuisti me decipere.  Ecce ego disposui nunquam misceri alicui
homini, nec volo unquam habere filios, [sed] caste vivere.  Tu
vero revertere ad domum tuam, nec glorieris te unquam fuisse
maritum meum.  Dedit sibi multa donaria.  Ille recedens inde,
rediens ad Alamaniam, reperit suum germanum dominari in omnibus
terris eorum, nec velle eum, scilicet Guelfum, admictere ad
aliquam partem dominii.  Et iste germanus suus, scilicet
Gebellinus, adheserat Imperatori, qui Imperator tenebat partem
istius Gebellini.  Iste Guelfus, non valens intrare in aliquam
dominii partem, iuvabatur se quantum poterat; sed potior erat
conditio possidentis.  Tunc ipse misit ad dominam Mathyldam, ut
ipsa subveniret sibi, quod Papa scriberet ille Gebellino, germano
istius Guelfi, sub pena excommunicationis, quatenus deberet dare
germano suo Guelfo partem dominii sui, que contigebat sibi de
iure; quod ille renuit facere, et sic diu remansit
excommunicatus.  Ista domina Mathylda misit isti Guelfo
subsidium, etiam mediante adiutorio Ecclesie et Pape.  Imperator
iuvit Gebellinum, sicut Papa et Ecclesia iuvabant Guelfum.  Ex
tunc insanuit pars Guelfa, et inolevit pars Gebellina; quia
omnes, qui adherebant Imperatori, dicebantur Gebellini, propter
istum Gebellinum, quem iuvabat Imperator; et omnes qui iuvabant
istum Guelfum, sicut erant Papa et domina Mathylda, dicebantur
Guelfi.  Et sic omnes ecclesiastici dicebantur Guelfi, et omnes
qui erant ex parte Imperatoris dicebantur Gebellini.  Nunc vero,
quantum, quomodo et qualiter invaluerunt iste due partes in
Ytalia, scilicet Gebellina et Guelfa, adeo est notum, quod plus
loqui de tali materia est absurdum.  Hec volo hic interseruisse,
sic distinguendo.   

	Sed, redeundo ad propositum, ista domina Mathylda fecit
magna et magnalia, tam in spiritualibus quam in temporalibus; et
moriens, omnia sua bona dimisit Ecclesie et Pape.  Fuit summe
activa.  Ideo vult hic magister Benvenutus, quod Dantes
intelligat dominam Mathyldam per illam dominam iuvenem et
pulchram, quam sompniavit.  Sed miror de dicto magistro, qui
nedum talem opinionem verbo, sed etiam reliquit in scriptis, in
suo libro quem composuit in expositione auctoris.  Cur vult ipse
magister Benvenutus melius auctorem intelligere, quam ipsemet
auctor semetipsum intellexisset?  Nam ipsemet auctor dicit in
littera et in textu, in persona illius mulieris: Sciat quicumque
nomen meum petit, quod sum Lya.  Demum, modicum infra dicit, quod
soror mea Rachel, que fuit procul dubio soror ipsius Lye, quia
ambe fuerunt filie Laban et uxores Iacob sive Israel; et quando
textus est ita clarus, nescio quare aliquis velit, propter
aliquam suam fantasiam, sic extorquere.  Motivum tamen dicti
magistri Benvenuti, prout audivi ego ab ore suo, fuit quia
postea, ut patebit in sequentibus, nominat aliam dominam cum
Rachele; ergo non debuit hic intelligere de Lya.  Tu, lector,
tene opinionem que tibi placet.  Ego in hac parte non teneo
opinionem magistri Benvenuti, licet ipse michi fuit magister,
sicut sibi dixi, ipso vivente.  Habeo etiam istud motivum pro me,
quoniam Lya fuit lippa, habuit oculos lippos, scilicet strabos,
ut patet in Genesi; propter quod denotatur bene vita activa, que
aliquando effici[tur] straba, ex eo quia sepe permictit se
obfuscari et quasi cecari propter delectationes huius mundi. 
Ipsa Rachel videt in Deo lucide; ideo vita activa figuratur per
Lyam, habentem oculos lippos; nam vita activa, ut plurimum,
consistit in virtutibus moralibus et earum operibus, que sepe
obscurantur; sed vita contemplativa nunquam errat, quia omnia
videt lucide; ideo a Deo nunquam recedit, sed semper intuetur
Deum tamquam in speculo; ideo non discedit a suo almiraglio,
idest a suo pulchro intuitu, ut dictum est, sed est vaga et
cupida videre oculos suos, scilicet claros, sicut ipsa Rachel
habuit litteraliter et hystorialiter oculos pulcherrimos, ubi Lya
habuit oculos lippos.  Domina Mathylda floruit in millesimo
ducentesimo sexagesimo quinto, honestissima, sicut ego legi in
quodam antiquo libro, dum essem Mantue millesimo quadrigentesimo
decimo cum magnifico meo domino Carolo de Malatestis.   

	|109-117.~  Iam vult auctor ponere, quod excitatus est a
sompnio, scilicet in ortu solis, sive modicum ante, scilicet
quando iam sunt aliqui splendores, precedentes ortum solis, qui
dicuntur splendores antelucani, scilicet surgentes ante lucem,
scilicet solem; qui splendores sunt valde grati peregrinis
redeuntibus de longinquo, maxime quando appropinquant ad propria. 
Tunc tenebre fugiebant undique, et sic sompnus Dantis recessit
cum tenebris: quia ipse surrexit, quia iacuerat, videns suos
duces iam surrexisse.  Cui Virgilius cepit dicere: Illud dulce
pomum, scilicet summum bonum, quod variis modis queritur a curis
mortalium, ista die te quietabit.  Et non fuit unquam novum
donum, quod vocatur apud Ytalicos ^mancia~, alibi alidonum, sive
treudonum, quod datur ab amicis in prima die ianuarii, quod donum
vocabatur apud Romanos antiquos strenne (vocabulum grecum est),
quod donum tantum placeret quantum placuerunt auctori verba
Virgilii.  Et tunc aucta est voluntas auctori ascendere sursum,
ac si orte fuissent sibi penne ad volandum.  Et iam propter
splendores antelucanos, idest ante lucem surgentes, qui tanto
peregrinis perveniunt magis grati, quanto redeundo hospitantur
magis longinqui, tenebre fugerunt ab omnibus lateribus, idest
locis, et sompnus meus cum ipsis; idest, dies fiebat et ego fui
excitatus.  Unde ego surrexi, videndo grandes magistros, scilicet
Virgilium et Statium, iam surrexisse.  Illud pomum dulce, idest
(pulchra metaphora est), quod per tot ramos vadit querendo cura
mortalium, idest summum bonum, scilicet beatitudo, felicitas
eterna, que est summum bonum, vel summum delectamen, quod omnis
mortalium cura multiplicium laborem studio querit, hodie ponet in
pace tuam famem, idest hodie facit te contentum, tuos appetitus
et tua desideria hodie satiabit. 

	|118-120.~  Virgilius versus me istis talibus verbis usus
est; nunquam strenne [fuerunt], idest dona, que essent in
complacentia istis equalia, idest que tantum placerent. 

	|121-123.~  Tantum velle et voluntas, vel appetitus,
supra velle michi venit esse sursum, scilicet ascendendi, quod ad
omnem passum postea michi volare sentiebam crescere pennas.  Nam
si unquam prius fuit grave auctori ascendere per montem, iam
voluntarie ibat.  

	|124-129.  Sicut scale omnes.  Como la scala tutta~: hec
est quarta pars huius capituli, in quo auctor purgatus ponit
informationem Virgilii, quam fecit ipsi auctori, ut patet in
textu, qui est satis clarus. 

	Sicut scale omnes sub nobis fuerunt cucurse, idest
postquam ascendimus ad summitatem scalarem, et fuimus super gradu
superno, in me fixit Virgilius oculos suos, idest fixe me
respexit et dixit: Temporalem focum, idest ignem temporalem, qui
cruciat animas ad tempus, et eternum, idest infernalem, qui
eternaliter cruciat, etc., vidisti, fili; et venisti in partem,
idest in locum, ubi ego per [me] ulterius non discerno, idest non
cognosco plus.  Et merito hoc dicit Virgilius, tum quia ad illa,
que admodo tractabuntur non attingit ratio naturalis, sed
oportet habere lumen supernaturale, scilicet fidem, vel aliam
illustrationem; cum quia Virgilius fuit paganus et poeta
paganus; nam hic describitur Ecclesia Dei militans, scilicet
quomodo est et stat in isto mundo, et hoc non spectat ad
philosophiam naturalem, nec ad poesim paganicam.  Describuntur
etiam hic primi parentes, qui non sunt dandi secundum
philosophiam naturalem.   

	|130-132.~  Traxi te huc cum ingenio, idest more,
naturali, et arte, idest ratione, naturali; tuum placere, idest
tuam complacentiam, admodo apprehendas pro duce; extra es
strictas vias, idest angustiosas et difficiles, et artas etiam,
es extra. 

	|133-135.~  Vide ibi solem, qui in fronte tibi relucet,
quia oriebatur sol; vide herbulam, flores et arbuscula, que illa
terra solum a se producit. 

	|136-138.~  Interim, idest interdum, quod veniant leti
oculi pulchri scilicet Beatricis, qui lacrymando ad te me venire
fecerunt (sicut habetur in capitulo secundo Inferni), oculos
lacrymosos volvit, etc., sedere potes, ire potes, ire inter
illos, scilicet flores, etc. 

	|139-142.~  Non expectes meum dicere, idest mea consilia,
nec meum cennum, idest nutum, sive signum: liberum, rectum et
sanum est tuum arbitrium; et fallum, idest culpa, esset, vel
defectus, non facere ad sensum suum, idest secundum quod tibi
placet. 

	Et ego te supra te corono et mitrio; idest, facio te
compotem tui, et pono te in tua libertate, sive in tuo arbitrio. 
Per hoc denotatur, quod quia auctor erat purgatus ab omni
peccato, quod ipse acquisierat habitum virtutum, et ideo non
poterat amplius errare, cum virtus sit qua recte vivitur, et qua
nullus male utitur, poterat modo operari virtuose sine labore,
sed cum maxima delectatione, ut vult Aristotiles in secundo

	|Summarium.~  In vicesimosexto capitulo, quod incipit:
^Dum sic per extremitatem cornicis~, auctor tractat de secunda
specie luxurie, quia de prima dictum est in precedenti capitulo.
Ideo notandum est hic, quod, secundum istum auctorem, due sunt
species luxurie: una dicitur naturalis; alia dicitur contra
naturam.  Naturalis est illa, que commictitur a viris et
mulieribus; contra naturam est sodomia et bestialitas
hermafroditarum.  Illi, qui fuerunt luxuriosi luxuria naturali,
cantant, Summe Deus clementie, et dicunt, Virum non cognosco, et
[de] Dyana et de Helice; et ista species est minus turpis, et de
hac tractatur in capitulo precedenti, scilicet vicesimoquinto in
fine.  De alia specie, putridissima et nephandissima, tractatur
in hoc capitulo vicesimosexto.  Et ideo, hinc clamando, dicitur,
Sodoma et Gomorra, et, In vaccam intravit Pasiphen.  Placuit
michi ponere penam luxuriosorum totam simul.  In ista secunda
specie invenit auctor spiritum Guidonis Guinizelli, invenit
Arnaldum de Lemoggia.  Isti ambo fuerunt versificatores, et
fecerunt versus amoris.  Hic Arnaldus loquutus fuit auctori in
lingua, sive in vulgari, provintiali, ut patet in fine huius
vicesimisexti capituli.

	|Proemio. Dum sic per extremitatem.  Mentre che s@i
per l'orlo~: istud est vicesimumsextum capitulum istius
Purgatorii, in quo prosequitur materiam luxurie, in quo etiam
pertractat de turpissima specie luxurie, scilicet sodomia, que
commictitur contra naturam: quod dividitur in quatuor partes.  In
sibi obviant in isto foco, et demonstrat ipsarum modum et vicem.

In secunda, que incipit ibi:

     Ego qui duabus vicibus;
     Io che due volte,

auctor respondet uni petitioni facte sibi ab una illarum.

In tertia, que incipit ibi:

     Nunc scis nostros actus;
     Or sai i nostri atti,

illa anima prima manifestat se auctori.

In quarta et ultima, que incipit:

     O frater, dixit ille;
     O frate, disse quello, che mo' te scerno,

predicta anima pandit auctori duas alias animas modernas, quarum
quelibet fuit magni valoris.

	|1-3.~  Primo, more solito, auctor continuat [dicta]
dicendis, tangens horam que tunc erat, unde ipse et sui duces
ibant per extremitatem cornicis.  Et dicit quod sol iam tendebat
ad occasum; et magistro suo eum admonente, sol eum feriebat in
humero dextro; et quia sol tendebat ad occasum, iam aier
efficiebatur coloris albi, quia appropinquabat sero; et quia sol
impediebatur, sive radius solis, a corpore Dantis, fiebat umbra,
propter quam umbram illi mirabantur.  Propter quam admirationem,
illi inceperunt dicere: Videtur quod corpus illius non sit
fictitium.  Et tunc unus illorum interrogabat auctorem, quomodo
erat quod ipse faciebat umbram, asserens se et illos spiritus
habere maximum appetitum sciendi, quare faciebat umbram.  Cui
auctor libenter satisfecisset, nisi quia ipse admirabatur novum:
quia ipse vidit gentem, quam non viderat, venire versus istam; et
iste gentes versus, sive contra, istas venientes, osculabantur se
invicem, sicut faciunt formice quando procurant sibi grana
discurrentes per terram.  Demum ille gentes pretereunt istas, et
iste vadunt vias, et interim iterum reinveniunt se, et lacrymando
dicebant aliqua que patebunt in textu: et illi qui primo
interrogaverant auctorem, et adheserunt ei, [stabant] attenti ad
auscultandum ipsum auctorem.  Nunc ad textum descendo.

	Notandum est quod ipse due gentes sic euntes, una contra
aliam, fuerunt peccatores carnales, et una illarum gentium
peccavit sodomitice, alia bestialiter, tam cum brutis, quam etiam
aliqui eorum fuerunt hermafrodite.  Dum sic per orlum, idest per
extremitatem, unus ante alium ibamus (quia via erat stricta, ideo
non poterant bini ire nec terni), et sepe magister bonus dicebat:
Caveas, idest sic attentus; prosit, scilicet tibi, quod ego te
scaltro, idest informo, aviso, admoneo.  Vel dicas: Respice
infra, quod ego te scaltro.  Ista littera videtur melior quam
illa que dicit: Caveas, prosit.

	|4-9.~  Ecce qualis hora erat tunc.  Feriebat me sol
super humerum dextrum, qui iam, radiando, totum occidentum
mutabat in album aspectum cilestrum, idest azurinum: et ego
faciebam cum umbra magis dolentem, alias roventem, rubeam,
appareri, idest videri, flammam; et tamen ad tantum inditium vidi
multas umbras, eundo, ponere mentem, idest respicere me, quia
videbant, propter umbram, quam faciebat corpus auctoris, quod
flamma habebat diversum colorem a solito, quia umbra non
permictebat radios solis penetrari in flammam.  Et illa umbra
indicabat me esse vivum.

	|10-12.~  Ista fuit causa, que dedit initium eis ad
loquendum de me, et inceperunt dicere: Ille non apparet, idest
videtur, corpus fictitium; imo habet corpus verum.  Iste gentes,
licet venirent quasi [ad] extremitatem ignis, tamen non exibant
de igne, quia talis lex est eis, quod non exeant de igne quousque
sint bene purgate.

	|13-15.~  Postea versus me, quantum poterant, fecerunt
se; idest, usque quasi ad extremitatem ignis, certi, idest
aliqui, fecerunt se, semper cum previsione, idest cautela,
reguardo, scilicet non exeundi, ubi non essent combusti, ubi non
esset ignis comburens.

	|16-18.~  Qui dixerunt auctori: O tu, qui vadis, ut non
sis magis tardus, sed forte reverens, post alios, responde michi
qui in siti et in foco ardeo. Ille anime mirantes et admirantes
erant anime unius aciei; ex qua acie una anima loquitur pro
omnibus, quasi dicat: [O tu, qui non] propter plus tardare tuum
penitere, vadis post, propter reverentiam, responde michi.  Quasi
dicat: Si ego suffero tantam penam in te petendo in isto igne,
tu, qui es sine pena, debes dignari respondere.  |In siti~: quia
ex calore oritur sitis.

	|19-21.~  Modo probat quod debet respondere, qui[a] in
hoc servit pluribus et facit bonum multis; et omne bonum, quanto
communius, tanto ditius et melius; dicens: Non solum michi tuum
responsum est acceptum, vel appetibile; quia pro se omnes isti de
eo habent maiorem sitim, quam de aqua frigida Indus sive
Ethiopus.  Iste sunt due regiones, ubi sunt maximi calores, et
ubi reperitur modicum vel nihil de aqua frigida; et per
consequens ibi homines magis appetunt et sitiunt aquam frigidam,
scilicet in India, regione orientali, Ethiopia, regione
meridionali.

	|22-24.~  Dic nobis, quomodo est quod facis de te
parietem, idest obstaculum, soli, ac si tu non esses adhuc
ingressus mortis intra rethe; idest, ac si esses adhuc vivus, et
non mortuus, et haberes corpus et carnem, et non esset anima
separata.

	|25-30.~  Sic michi loquebatur unus ipsorum, et ego me
fecissem iam manifestum, si non fuissem intentus ad aliam
novitatem, que apparuit tunc; quia per medium itineris accensi,
idest igniti, venit gens cum visu, idest facie, contra istam, que
me fecit ad respiciendum suspensum, idest admirationem,
respiciendo, in me induxit.

	|31-33.~  Ibi video ex omni parte fieri festinam
quamlibet umbram, et osculari unam cum alia sine quiete, contente
brevi festo, idest brevi, scilicet pauco, solatio.

	|34-36.~  Modo ponit quomodo se osculantur per
comparationem formicarum.  Sic est, quod aliquando procurantes
sibi victum, scilicet grana, vadunt quasi per modum aciei; una
vadit, alia venit, et sic multe: et dum sibi invicem obviant,
osculantur se et vadunt, nec dimictunt iter propter hoc osculari.
Ita faciebant iste acies, quarum una contra aliam veniebat.  Sic
intra per earum aciem brunam, idest nigram, musat una cum alia
formica, forsan ad explorandum earum viam et earum fortunam.

	|37-42.~  Quam cito dividunt ille anime receptionem
amicam, idest ab invincem separantur, priusquam primus passus eas
transcurrat, superclamare quelibet laborat; nova gens, scilicet
illa, que veniebat e contra, dicebat supple, Sodoma et Gomorra;
et alia, idest prima, cum qua fui.  In vacca Pasiphe intravit, ut
taurellus, idest taurus, ad suam, scilicet Pasiphe, luxuriam
currat.

	Nota quod in Arabia, prope fluvium Iordanis, fuerunt
submerse in igne et cremate quatuor civitates propter peccatum
sodomie, scilicet Sodoma, Gomorra, Addad, etc; et ab ista
civitate Sodoma peccatum illud contra naturam, nomen sumpsit,
sicut a Symone symonia.  Nota etiam, sicut dictum in duodecimo
capitulo Inferni, Pasiphe fuit uxor regis Minois, regis Crete
insule, sive Candie; que, philocapta de uno tauro, fecit fieri
per Dedalum unam vaccam ligneam, in quam intrabat occulte, ut
taurus ageret cum ipsa actum carnis: quod peccatum est valde
bestiale.  Et ideo quia ista una gens, que erat hic, peccavit
bestialiter cum brutis, et aliqui eorum qui erant hermafrodite
(sunt illi qui habent utrumque sexum, masculum scilicet et
femininum: iura dicunt quod tales eligant quo sexu volunt uti; et
si postea utuntur alio, faciunt bestialiter), postquam iste acies
animarum osculate sunt invicem, separantur ab invicem: una acies
vadit versus unam partem, et alia versus aliam partem, et iterum
sibi invicem obviant redeuntes, sicut prius.  Quomodo ergo
separantur?

	|43-51.~  Describit auctor per comparationem quarumdam
avium, que dicuntur grues; que grues aliquando turmatim et per
modum aciei volant.  Aliqui earum volant a septemtrione versus
meridiem; alie acies e converso volant, faciendo etiam suam
turmam.  Postea sicut grues, que ad montaneas Ripheas, scilicet
ad montes Ripheos, sive albos semper propter nives que continuo
sunt in illis, qui montes sunt sub regione aquilonari, volarent
pars, et pars versus arenas, partes scilicet meridionales, ubi
est maxima copia arene propter excellentiam caloris; iste geli,
scilicet poli arthici, ille solis, idest partium meridionalium,
schife, idest fastidite; una gens vadit, alia venit; et redeunt
lacrymando ad primos cantus, scilicet Sodoma et Gomorra, et
Pasiphe vaccam intravit, et ad clamandum quod plus eis convenit
(iste gentes se sic osculantur, ad memoriam osculorum, que in
pudore et in inhonestate dederunt in vita.  Dicunt talia iste
anime in vituperium sui et sue secte, et ex hinc verecundantur,
et illa verecundia est pars penitentie earum et purgationis.
Alie anime superius cantabant, Summe Deus clementie, ut dictum
fuit in capitulo precedenti.  Iste spiritus, qui tam diu locutus
est cum auctore, erat spiritus Guidonis Guinizzelli de Bononia,
qui fuit bonus dictator in vulgari, et fuit notus auctori in
vita, cuius opera auctor multum laudat: bonus dictator, et fecit
multa sonetia et cantilenas de amore): et adherent michi, sicut
ante, ipsi qui me precati fuerunt, attoniti, idest territi, ad
auscultandum in eorum aspectibus.

	|52-57.  Ex quo ego, qui duabus vicibus.  E io che due
volte~: hec est secunda pars huius capituli, in qua, [quia] iste
spiritus Guidonis Guinizelli tam avide petierat ab auctore de
umbra sua, ipse auctor respondet interrogationi sue, dicens: Ego,
qui duabus vicibus videram eis gratum scilicet fore, incepi,
scilicet dicere: O anime secure habere quandoque, idest que estis
certe, pacis statum, ubi, scilicet nunc, habent guerram, idest
tormentum ignis, non remanserunt acerba neque matura membra mea
in mundo, sed sunt hic mecum cum sanguine suo et etiam cum suis
iuncturis.  Idest, nec adhuc non sum mortuus morte violenta, quod
vocatur per acerba membra, nec morte naturali in senectute, que
est mors non multum afflictiva, quia antiqui vix sentiunt mortem.

	|58-60.~  Hinc sursum vado, ut non sim plus cecus, idest
ut non plus stem in carcere vitiorum, sine penitentia: donna est
superius, idest domina Beatrix, que michi acquirit gratiam,
propter quam mortale, idest corpus, adhuc vivum, quod est
mortale, per vestrum mundum, idest Purgatorium, porto.

	|61-66.~  Modo auctor coniurat istas animas, ut indicent
sibi, que anime sunt in illas duabus aciebus.  Sed si vestra
maior voluntas, scilicet exire de penis et ire ad beatitudinem,
satia cito deveniat, ita quod celum empireum, quod est supra
omnes alios celos immobile, sed est totum de amore et luce, ut
dictum fuit superibus, vos hospitetur, quod plenum amoris et
magis amplum spatiatur, idest dilatatur, quia continet omnes
alios celos sub se, dicite michi, ita quod adhuc cartas virgem,
idest in cartis virgulariter scribam de vobis, que estis vos, et
que est illa turba, scilicet animarum, que vadit retro vestra
terga?  Quasi dicat: Que sunt ille duo acies animarum?

	|67-75.~  Audito quod Dantes erat vivus, omnes anime
obstupuerunt et sunt facte stupide.  Sic obstupescit rusticus,
quando primo venit ad civitatem: qui in villis et ruribus usus
est videre pecora, porcos, personas rusticas, indutas de
vilissimo panno, discalceatas; et in civitatem primo veniens,
videt apothecas pulcherrimas, res vendibiles, homines et mulieres
optime indutos, et alia nobilia, unde obstupescit.  Non aliter
stupefactus turbatur montanarius, idest rusticus de montibus, et
respiciendo obmutit, scilicet admirans, quando rudis et rusticus
se inurbat, idest urbem intrat, quam quelibet umbra fecit, idest
obstupuit, in sua apparentia; sed postquam fuerunt stupore
exhonerate, qui scilicet stupor in altis cordibus cito mutatur,
idest cessat (quasi dicat: Magnanimi cito deponunt stuporem, sed
pusillanimi diu obstupescunt; et quia iste anime magnanime statim
deposuerunt admirationem), Beatum te, idest dico, (felix, quem
faciunt aliena pericula cautum), qui per nostras marchias, idest
regiones, sive contratas, qui sunt inter montes et mare,
reincepit, scilicet loqui, illa scilicet anima Guidonis
Guinizzelli, que prius me requisivit, ut moriaris melius, supple
quam nos fecerimus, experientiam |imbarcas~, idest in barca tua
reponis; idest experiri vis.  |Imbarcas~:idest reponis in barca
tui ingenii.

	|76-81.~  Gens que non venit nobiscum, offendit Deum de
eo, propter quod Cesar, triumphando, reginam contra se clamare
audavit (nam cum Cesar erat quatuordecim annorum, ivit cum
Terino, homine sic vocato, nobili cive romano, in prefecturam
Asie.  Cum esset ibi, ille Terinus misit ipsum Cesarum ad
Nicomedem, regem Bythinie, hominem peximum in vitio sodomie, qui
rex requisivit Cesarem de tali tam turpi et scelerato actu, cui
non consensit Cesar.  Hoc sciverunt sotii Cesaris.  Demum nota,
quod Cesar voluit habere triumphos suos Rome, et habuit quinque;
quatuor in uno mense, et quintum in alio mense.  Primus et
gloriosior fuit triumphus gallicus, qui fuit multum mirabilis.
Cum quadraginta elephantibus intravit civitatem, qui portabant
faces appensas, ad denotandum ardentem virtutem Cesaris.  Modo
quando dabantur triumphi, licitum erat unicuique verecundiam
[dare] tali habenti triumphum.  Unus de sotiis Cesaris, memor
quomodo rex Nicomedes, rex Bythinie, invitaverat eum de tali actu
esecrabili, sub nube dixit, im[pro]perando sibi: Regina fuisti
aliquando vocatus, idest ad opus regine.  Bythinie [rex] volebat
uti actu carnali: debebat vocare reginam suam uxorem, et ipse
vocavit Cesarem.  Bene invenio quod Cesar dilexit plures
mulieres, sicut patet de Cleopatra, sorore Ptholomei, et pluribus
aliis nobilibus; sed de actu sodomitico non legi.  Vult dicere
ista anima, que loquitur auctori, quod illa de illa acti, in qua
erat iste Guido, fuit involuta in peccato sodomitico); ideo
recedit, Sodomam clamando, improperando sibi, sicut audisti; et
adiuvant arsuram verecundando; idest verecundia, quam habent, est
pars purgationis earum.

	|82-87.~  Nostrum peccatum fuit hermafroditarum, idest
habentium utrumque sexum; sed quia non servavimus humanam legem
(que vult quod hermafrodite eligant sibi sexum, quo volunt, et
illo uti possunt, sed ab alio debent abstinere), sequendo [sicut]
bestie appetitum, in obbrobrium nostrum, scilicet nostram
verecundiam, per nos legitur, quando recedimus, nomen illius,
scilicet Pasiphe, que se imbestiavit in bestialia scheggia, idest
in bestialia ligna, idest vacca lignea.  Ipsa Pasiphe demum
peperit Minothaurum, ut dictum fuit in capitulo duodecimo
Inferni.

	|88-99.  Nunc scis nostros actus.  Or sai i nostri atti~:
hec est tertia pars huius capituli, in qua anima ista indicat
seipsam auctori, dicens: Si tu velles scire de nobis in
singulari, tempus non est modo aptum ad hoc, nec ego scirem,
supple dicere; sed de me faciam te contentum.  Ego in peccato
hoc, sicut audivisti, fui; sed penituit me peccatorum meorum,
antequam venirem ad extremitatem vite.  Postea per unam pulchram
comparationem ostendit auctor quantum letitiam habuit ex hiis,
que dixit ipse Guido.  Comparatio est hec.  Sicut narrat Statius
in quinto libro Thebaydos.  Ysiphile fuit filia regis Thoantis,
regis insule Lenni, et prout fuit dictum in decimoctavo capitulo
Inferni: que debuit occidere patrem suum, sicut omnes alie
mulieres de Lenno interfecerunt masculos; et quia ipsa non fecit,
oportuit ipsam fugere de insula Lenni, et ivit ad partes Gretie
et ad regnum Licurgi.  Hanc Iason dimisit gravidam, et peperit
duos filios, quos dimisit fugiens, nec sciebat quid esset de eis;
qui creverunt, nec ipsi sciebant quid de matre sua.  Rex Licurgus
habuit unum filium, pro quo nutriendo querebat nutricem.  Fuit
dictum sibi de ista Ysiphile.  Ipse rex recepit eam in nutricem
filii.  Dum filius ille esset duorum annorum, septem reges
venerunt contra Thebas, et tunc erat maxima caristia de aqua,
quia omnes fontes erant dessicati, preter unum fontem vocatum
Langiam.  Venientes ipsi septem reges cum magno exercitu contra
Thebas, et indigentes aqua, sitiebant nimis.  A casu ista
Ysiphile iverat ad campos et prata ad solatium, secum ferens
filium regis, quem nutriebat.  Isti septem reges, sitientes,
ignorantes ubi esset aqua, tandem inventam istam mulierem,
scilicet Ysiphilem, interrogaverunt ubi esset fons: ipsa,
derelicto filio regis, quem nutriebat, inter herbas, ivit et
demonstravit fontem Langie ipsis; et rediens, reperit puerum
mortuum, percussum a serpente.  Quod cum innotuit regi Licurgo,
ipse voluit quod ista Ysiphile, nutrix, moreretur.  Audiendo hoc
illi reges, nullatenus hoc fieri permiserunt.  In exercitu
illorum septem regum, erant isti duo filii Ysiphile, qui erant
adulti, et in isto disturbio dicebatur: Ysiphile debet mori.
Memores nominis matris eorum, dixerunt: Que est ista mulier? que
est ista Ysiphile?  Fuit dictum, quod erat una nobilis mulier
forensis de Lenno insula; et sic recognoverunt filii matrem, et
mater filios recognovit.  Unde ex letitia vix remansit viva
Ysiphile, et etiam filii habuerunt maximam letitiam.  Vult dicere
auctor, quod sicut et quemadmodum letati sunt duo filii Ysiphile,
videndo matrem, sic letatus fuit auctor, videndo et audiendo
Guidonem Guinizzelli.  Sed dicit: Non tantum assurgo, non sum
tanti valoris, sicut erant illi duo filii Ysiphile, qui erant
filii regine et etiam reges; sed non cum grandi gaudio, quia non
sum filius regis sicut illi fuerunt, insurrexi.  Nunc scis
nostros actus, [et] de quo fuimus rei: si forsan homine vis scire
qui sumus, tempus non est dicendi, et non scirem.  Faciam bene de
me tuum velle diminutum; idest de nomine meo tuam voluntatem
satiabo.  Sum Guido de Guinizzellis; et iam me purgo, quia bene
dolui priusquam ad extremum, scilicet venirem; scilicet, quia
ante mortem dolui de peccatis commissis.  Quales in tristitia
Licurgi, de morte filii sui, quando debuit interfici Ysiphile,
devenerunt duo filii, scilicet ipsius Ysiphile, ad revidendum
matrem; talis deveni ego, idest sic letatus sum, sed non ad
tantum insurgo, idest non tamen cum tanto gaudio, quando ego
audio nominare seipsum patrem meum, et aliorum meorum meliorum,
qui unquam rithymis amoris usi sunt dulcibus et pulchris,
delectabilibus idest.

	|100-102.~  Et sine audire et dicere, securus ivi longo
tempore, respiciendo eum; idest, diu admirabar, quomodo talis et
tantus homo fuerit involutus in tali vitio: nec per ignem ultra
appropinquavi: idest, tamen non fui amplexatus ipsum, ne in illa
pice intrarem.

	|103-105.~  Postquam respiciendo pastus fui, idest
satiatus, totum me obtuli promptum ad suum servitium, cum
confirmare quod facit credere alios, idest cum iuramento.

	|106-108.~  Et respondens Guido sibi, et ipse ad me,
supple dixit: Tu dimictis tale vestigium, pro eo quod audio, in
me, et tantum clarum, quod Lethes, scilicet fluvius oblivionis,
non potest illud tollere nec facere obscurum; et ideo non oportet
quod tu iures, nec quod te offeras michi, quia iam ostendisti
quod me diligis, et quia alibi laudasti me.  |Bigio~: idest
obscurum.

	|109-111.~  Sed, si tua verba nunc verum iuraverunt, dic
michi que est causa, propter quam demonstras in dicto et in
loquela habere me carum?

	|112-114.~  Et ego ad eum, scilicet dixi: Dulcia dicta
vestra, scilicet sunt causa quare vos habeo carum; que, quanto
durabit usus modernus, scilicet maternus sermo, facient cara
adhuc illorum atramenta, idest in caro pretio tenebuntur dicta
tua in scriptis.

	|115-117.~  Modo isto Guido nominat duos alios bonos
dictatores, quod prelaudat supra seipsum, affirmans quod quilibet
illorum fuit excellentior eo ipso.  O frater, dixit, ipse quem
nunc tibi cerno, idest discerno, vel demonstro, cum digito (et
additavit, idest digito demonstravit unum spiritum ante), fuit
melior faber eloquii materni.  |Faber~: idest factor, artifex, et
repertor sive inventor.

	|118-120.~  Versibus amoris et prosis romantie superavit,
idest excessit, omnes; et permicte dicere stultos, quia illum de
Lemosino credo quod excedat.  Iste de quo loquitur auctor, fuit
Arnaldus de Provintia, qui non habuit parem in rithymis
romantiis.  Illi de Provintia dicunt: ^Parlo romanzo.~ Cesar
adstrinxit eos ad loquendum ydioma romanum; quod faciendo,
corrumpunt linguam; et ideo dicunt: ^Parla romancio.~  Iste alius
de Lemogio vocatus fuit Geraldus Brunellus de Lemoggia: fuit
etiam dictator in vulgari suo et notabilis; sed non fuit par, nec
equalis, isti de Provintia, qui vocatus Raynaldus Provenzale,
fuit optimus dictator in ydiomate materno, excessit omnes
secundum auctorem nostrum.

	|121-123.~  Ad vocem plusquam ad veritatem erexerunt
[vultus], et sic se firmant suam opinionem prius quam ars vel
ratio per eos auscultetur.  Vult dicere quod multi iudicant illa
que nesciunt, sed solum quia sic audierunt dici.  Et hic error
commictitur coctidie.  Multi dicunt: Talis est valens et
asserunt; et si interrogantur: Quomodo scis tu hoc? dicerent:
Quia ego audivi a pluribus.  Ergo, quia plures dicunt, sic est.
Ego mallem credere uni dicenti plus et scienti veritatem, quam
pluribus dicentibus idem et non scientibus.  Debeo ego credere
plus centum rusticis de poesi, quam Francisco Petrarche soli, qui
fuit maximus poeta?  Certe non: ideo fatui sunt, qui credunt
vulgo ignoranti et non dant fidem sapienti.

	|124-126.~  Sic fecerunt multi antiqui de Guictone de
Aretio, scilicet ipsum commendando, de clamore in clamorem solum
ei [dando] pretium, excellentie scilicet, quousque eum veritas
vicit cum pluribus personis.  Iste Guictonus de Aretio dixit
graviter in ydiomate ytalico.

	|127-132.~  Nunc, si tu habes ita amplum privilegium,
quod licitum tibi sit ire ad claustrum, in quo est Christus abbas
collegii, idest quod tu possis ire usque ad Deum in celum
empireum, facias pro me dicere unum Pater noster, idest dicas pro
me unum Pater noster, quanto indigenes nos de isto mundo, ubi
posse peccare non est plus nostrum, idest usque ad illam septimam
petitionem: Et ne nos inducas in tentationem: nam illa petitio
non est nobis necessaria, quia non plus possumus temptari aut
peccare.

	|133-135.~  Postea, forsan propter dare locum alteri
secundum, quem prope habebat, disparuit per focum, idest ignem,
sicut per aquam piscis eundo ad fundum.  Sic disparuit iste
Guido, etc.

	|136-138.~  Et ego me [feci ad] illum, qui se
monstraverat ante aliquantulum, idest ad Arnaldum Provintialem,
et dixi quod suo nomini meum desiderium preparabat gratiosum
locum; idest, ego appropinquavi me ad illum, qui fuerat michi
demonstratus per Guidonem Guinizzelli, cum dixi quod libenter
scirem nomen suum.  Iste Raynaldus erat Provintialis; ideo
introducit eum loquentem in ydiomate provintiali.  Sic placuit
auctori, non quid ydioma provintiale sit multum pulchrum aut
gratum, sed quia hic magnus dictator fuit de lingua illa.

	|139-141.~  Ipse, scilicet Arnaldus, respondens, incepit
libere dicere: Tantum michi placet, idest me delectat, vestra
curialis petitio, quod ego non possum nec volo cooperire,
scilicet nomen meum, sed libere volo pandere.

	|142-144.~  Ego sum Arnaldus, qui ploro et vado cantando,
sicut iam feci preterita peccata.  Sic faciunt omnes qui sunt in
Purgatorio, quia plorant propter penam peccatorum commissorum, et
cantant propter iustitiam Dei, de qua contentantur, et propter
gloriam quam expectant, de qua habenda iam sunt certi.  Et vado
gaudendo letus, scilicet contemplando diem, quem spero ante,
idest de proximo spero habere.

	|145-148.~  Nunc ego precor vos, [per] illam virtutem que
conducit vos ad summum scalarum, vel ad summitatem, subveniat
vobis, idest recordemini, in tempore de meis doloribus.  Postea
se abscondit in igne, qui eos affinat, idest purificat, mundat.
Sicut aurum in fornace, sic illi spiritus in igne purificantur.
Iste Arnaldus, sive Raynaldus, fuit homo aulicus, et fuit in
Provintia et Frantia in magno pretio apud magnos dominos.  Erat
sapiens homo, magnus dictator; fuit etiam prodigus, devenit in
magnam paupertatem.  Et dum esset in tali infirmitate gravatus,
composuit unam cantilenam moralem magne sententie, et misit
omnibus dominis cum quibus practicaverat in sanitate.  Demum
fecit eos rogari, quod sicut ipsi donaverant sibi multa bona
tempore sanitatis, et ipse delectaverat et consolatus fuerat
mentes eorum, ita dignarentur non relinquere in morbo suo; et
breviter, propter hoc ipse recepit multa millia florenorum, et
cum ipsis dedicavit se uni monasterio, in quo stetit moraliter,
et sancte feliciter finivit ibidem vitam suam.


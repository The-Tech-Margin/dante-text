	|SUMMARIUM.~  In tricesimotertio et ultimo capitulo, quod
incipit: ^Deus venerunt gentes, alternando~, auctor describit
planctum et lamenta, que faciebant ille septem domine, que
remanserunt ibi cum Beatrice, propter persecutiones quas patitur
Ecclesia militans.  Plorando ille septem nymphe dixerunt totum
illum psalmum: Deus venerunt gentes in hereditatem tuam,
polluerunt templum sanctum tuum, posuerunt Hierusalem in pomorum
custodiam.  Unum versum dicebant ille tres domine, que sunt ad
rotam dextram; alium versum dicebant ille quatuor, que stant ad
rotam sinistram.  Et illis tacentibus, Beatrix cepit loqui,
dicens: Modicum, et non videbitis me; et iterum modicum, et
videbitis me.  Demum, cum hiis dominabus ambulans, admonuit
auctorem, ut prope ipsam pergeret, ut posset bene audire et
intelligere ea que dictura erat.  Et narrat ultionem quam debet
facere Deus de persecutionibus factis Ecclesie militanti, etiam
mediante uno duce futuro, cui favebunt multum stelle, etc.;
addens, quod, quia Adam momordit illam arborem, quinque millibus
annorum et amplius anxie expectavit Christum, qui punitus fuit
pro illo morsu.  Demum auctor reprehenditur a Beatrice de sua
ignorantia et grossitie sui intellectus, qui non intelligebat
misteria tam arboris et altitudinis eius, quam iustitie divine;
imo ipse non recordabatur se unquam peccasse.  Cui dixit Beatrix:
Sicut a fumo argumentatur ignis, sic a potu aque Lethis
argumentatur deliquisse.  Tunc auctor, videns duo flumina,
apparuit sibi quod videret Tigrim et Eufratem; ideo interrogavit
que erant illa flumina.  Satis sibi et petitioni sue fuit
satisfactum, et bibit de illa aqua dulcissima et suavi.  Sed
omnibus istis expletis, auctor se excusat dicens, quia iam sunt
plene omnes carte, ordite ad istam Canticam; et ideo non potest
ultra ire, et sic oportet ipsum facere finem istis dictis. 
Asserit tamen, se bibisse de illa aqua, et rediisse a flumine
renovatus, sicut renovantur plancte, quando in vere reincipiunt
florere et frondescere.  Et sic rediit ab aqua sacra purus et
dispositus ad ascendendum superius et ad stellas.  Et sic
apparet quomodo auctor pervenit ad ultimum statum et perfectum
virtutis, et sic ad felicitatem practicam haberi possibilem in
hac vita, etc. 

	|Proemio.~  ^Deus venerunt gentes, alternando~: istud est
tricesimumtertium et ultimum capitulum huius Purgatorii, in quo
positis tribulationibus et persecutionibus, quas patitur Ecclesia
militans, in capitulo precedenti, auctor ponit planctum et
lamentum, que ibi fiunt per septem nymphas, sive septem dominas,
cum Beatrice.  Quod dividitur in quatuor partes.  In quarum prima
ponitur lamentum et planctus. 

In secunda, que incipit ibi: 

     Et ipsa ad me: A timore et verecundia; 
     Ella a me: Da tema e da vergogna, 

auctor ponit ultionem et vindictam, que cito debet sequi ad
predictam culpam. 

In tertia parte, que incipit ibi: 

     Dormit ingenium tuum, si non existimat; 
     Dorme lo ingegno tuo, si non estima, 

Beatrix reprehendit auctorem de sua ignorantia, qui non videtur
intelligere formam rerum hic fictarum. 

In quarta parte, que incipit ibi: 

     Et magis coruscum et cum lentioribus passibus; 
     E pi corusco e pi con lenti passi, 

auctor ostendit quomodo pervenit ad ultimum statum vere virtutis.

	|1-3.~  Primo tamen auctor more suo solito continuat
dicta dicendis, declarando quomodo iste septem virgines, scilicet
septem virtutes, quatuor cardinales et tres theologice,
conquerebantur de istis persecutionibus illatis in militantem
Ecclesiam, dicentes unum psalmum, quem fecit David, conquerendo
de illis contaminantibus templum Dei et civitatem Hierusalem. 
Qui psalmus est iste: Deus venerunt gentes in hereditatem tuam,
in terram hereditatis tue (quia Deus pro hereditate sua terram
promissionis elegit et populum Israel), polluerunt et
contaminaverunt templum sanctum tuum et destruxerunt civitatem
sanctam Hierusalem, etc.  Ita ad propositum, iste domine
conqueruntur de istis persequentibus Ecclesiam istam militantem,
et maxime de quatuor persecutionibus supradictis.  Deus venerunt
[gentes], idest populi gentiles, idest persone que non erant de
Israel, nec de lege, nec de fide, sed barbare, in hereditatem
tuam, ad conculcandum et spoliandum [et] templum sanctum
polluerunt.  Deus venerunt gentes, sicut dictum est, alternando
(quia res dicebant unum versum istius psalmi, et quatuor dicebant
alium versum) nunc tres, nunc quatuor, dulcem psalmodiam domine
scilicet, cantare inceperunt. 

	|4-6.~  Et Beatrix, suspirosa et pia, qui dolebat de
talibus persecutionibus, illas auscultabat (et, si liceret facere
comparationem de domina ad dominam, vix plus virgo Maria fuit
dolorosa, quando vidit filium suum crucifigi), ita effecta, quod
paulo plus ad crucem se cambiavit, idest mutavit, Maria.  Ita
faciebat Beatrix, videns Bonifacium pati tot persecutiones,
ordinatas per regem Frantie, et Ecclesiam conculcari. 

	|7-12.~  Et plangit Beatrix, dicens verba, que dixit
Christus suis discipulis, quando passurus erat in brevi.  Et
Beatrix, que primo sedebat ad radices plancte, et plorabat de
pudore violationis et dedecoris facti vicario Christi et Dei,
incepit dicere: Modicum, etc.  Expectavit tantum quod finiretur
psalmus ille per septem dominas. 

	Et postquam alie virgines dederunt locum ei dicendi,
idest quia virgines ille cantaverunt, elevata recta in pedes,
sicut sepe faciunt mulieres, quando plorant iuxta corpus mariti,
respondit colorata sicut ignis, quia loquebatur ex caritate:
Modicum et non videbitis me; et iterum: Sorores mee dilecte,
modicum et videbitis me: quia in modico fiet reformatio Ecclesie,
et tunc videbitis me.  Hic loquitur Beatrix curialiter, quia
domine solent ancillas, servitrices vocare; Beatrix vero vocat
eas sorores. 

	|13-15.~  Postea misit ante se omnes illas septem, et
post se, solum annuendo, movit me, et dominam, scilicet Lyam, vel
Mathyldim, et sapientem, idest Statium, qui manserat cum ipso
auctore, recedente Virgilio. 

	|16-21.~  Ita ibat, et videbatur quod non esset decimus
suus passus, in terra positus, quando cum oculis, scilicet suis,
oculos michi percussit; idest me respexit, volens me informare
quid deberem facere; et contra illum aspectum, idest qualem decet
ita venerabilem dominam, dixit: Veni magis cito, idest velocius
movearis, michi dixit, tantum quod si eqo loquor tecum, ad
auscultandum me tu sis bene dispositus, idest quod tu possis bene
intelligere que dicam. 

	|22-24.~  Statim quod ego fui, sicut debebam, secum et
propinquus, dixit michi: Frater (vocat eum fratrem; ex quo potuit
habere bonam spem, ubi prius acriter eum increpaverat): Quare non
actenctas, idest audes, ad interrogandum me, admodo veniendo
mecum? 

	|25-30.~  Sicut evenit, supple illis, qui nimis
reverentes coram eorum maiore loquendo sunt, qui non trahunt
vocem vivam ad dentes (propter pudorem, ita stabat auctor),
evenit michi sic quod sine integro sono incepi: O domina mea,
necessitatem vos cognoscitis, et id quod ad ipsam est bonum. 

	|31-33.  Et ipsa ad me: A timore et verecundia.  Ed ella
a me: Da tema e da vergogna~: hec est secunda pars istius
capituli, in qua auctor describit, prophetando, ultionem et
vindictam, que sequitur cito talem culpam; et incipit a gravi
dampno, quod recepit iste currus duarum rotarum ab illo serpente,
qui exivit [extra] terram, scilicet a Machometo.  Primo dat sibi
audaciam loquendi, dicendi et interrogandi, dicens: Et ipsa ad
me: A timore et a verecundia nolo quod ammodo tu te disviluppes,
idest explices, vel dissolvas, ita quod non loquaris plus, sicut
homo qui sompniat. 

	|34-36.~  Scias quod vas, quod serpens rupit, idest
currus, de cuius fundo traxit predam serpens, idest Machometus,
fuit et non est; sed qui de illo habet culpam, credat quod
vindicta Dei non timet suppas.  Aliqui, et male, voluerunt
dicere, quod per verba ista Dantes intellexerit, quod Ecclesia
fuisset, sed modo non esset simpliciter plus; et dicunt, Dantem
credidisse Ecclesiam semper vacare, propterea quia papa
Bonifacius non fuit papa, quia fraudolenter decepit Celestinum,
et quia nec ille potuit sic renunciare.  Nam iste Bonifacius
postea fuit papa.  Sed ista non est nec unquam fuit intentio
auctoris.  Quia si Celestinus renuntiavit, hoc potuit facere. 
Sic enim fecit Clemens primus.  Verum est quod intentio auctoris
est, quod Ecclesia defecit, non simpliciter sed secundum quid, in
multis.  Quia solebat esse bona, sancta et pura, sobria, pauper,
humilis, simplex; quod non contingit modo, nec est sic: sed qui
habet culpam, scilicet Bonifacius secundum aliquos, qui pervertit
Ecclesiam, cum Ecclesia statim patietur; et sequetur ultio, quia
ipse mortuus est miserrime, ut supra dictum est.  Sed credo ego,
quod auctor magis intelligat de rege Frantie, scilicet de
Philippo Pulchro, qui occisus fuit ab apro, et sui tres filii
unus post alium, de quibus non remansit heres, mortui sunt, et
regnum Frantie venit ad manus illius Karoli, qui venit
Florentiam.  |Non timet suppam~: nota quod in Gretia quondam fuit
una consuetudo talis, quod si quis interficiebat hominem, si
interfector posset novem diebus pro quolibet comedere unam suppam
super sepulturam interfecti, non poterat fieri ultio de isto
interfectore.  Et aliqui volunt dicere, quod iam Florentie fuit
consuetudo; quod tamen non inveni in aliquo loco authentico. 
Quasi dicat auctor: Qui habet culpam in destructione istius vasi
sancti, noscat quod vindicta Dei [non] timet suppas, idest
propter novem suppas manducatas non desistit Deus a vindicta sua. 

	|37-39.~  Non erit toto tempore sine herede aquila, que
dimisit pennas currui, ex quo devenit monstrum, et postea preda,
idest regis Frantie, quia ipse rex Frantie predatur Ecclesiam
Dei.  Per hec verba innuitur quod opinio auctoris fuit, quod
propter dotem, quam dedit hic Ecclesie Constantinus Imperator,
Ecclesia Dei facta est monstrum et preda.  Hic auctor loquitur
nimis audacter.  Sed alibi dicam quid sentio ego de dote
Ecclesie; ideo hic hanc materiam relinquo. 

	|40-42.~  Patet etiam quod auctor sperat, quod veniet
ille Veltrus, de quo fuit loquutus in capitulo Inferni primo, et
quod talis Veltrus erit Imperator, quem ibi vocat Veltrum, idest
canem nobilem, inimicantem lupis.  Hic vocat eum ducem, et vult
auctor quod stelle multum influent ut ipse dux, vel Veltrus, vel
Imperator, veniat.  Ideo dicit: Quia ego video certe, et ideo
narro, ire tempus, iam stellis propinquis, securum ab omni
intoppo, idest obviatione, et omni |sbarro~, idest impedimento.
Idest video unam constellationem iam vicinam, ad dandum nobis
tempus unum, quod producet illum effectum.  Verum est quod
tempore Bonifacii octavi non erat Imperator; ideo dicit: non erit
sine herede, sicut erat tunc tempore Bonifacii. 

	|43-45.~  In quo, scilicet tempore, [erit] unum
quingentesimum decem et quinque, nuntius Dei, qui occidet fuiam
idest meretricem, cum illo gygante qui cum ea deliquit.  Vult
dicere, quod veniet unus dux, quia D ponitur pro quingentis,
idest pro quingentesimo, V ponitur pro quinque, X pro decem, que
tres littere (sunt D. V. X.) efficiunt hoc nomen, dux, missus
sive nuntius Dei; quia Deus mictet eum.  Ille interficiet fuiam,
idest meretricem, que stabat super currum.  Intendit auctor
dicere, quod pastores sunt fures, qui usurpant res Dei, et bene
apparebat sibi dicere de Bonifacio, qui usurpavit sibi papatum. 

	|46-48.~  Et sic[ut] fuit loquutus obscure, auctor
excusat se, dicens: Et forsan quod narratio mea obscura, qualis
Themis et Spinges, minus tibi persuadet, quia ad eorum modum
intellectum actuiat, idest obfuscat, impedit.  Vult dicere
auctor: Illa vaticinatio forte est obscura, ita quod non
intelligis nisi sicut antiqui intelligebant responsa suorum
oraculorum.  Et ponit exemplum de duobus, scilicet de Spinge et
Themi.  Themis, ut ponit Ovidius in primo Methamorphoseos, ubi
describit diluvium in Thessalia, parte Gretie, quod fuit tempore
Deucalionis regis, quod quidem diluvium submersit etiam aliquos
montes, in tantum quod vix rex cum Pirra uxore sua et paucis
evasit in vertice montis Parnasi, montis sic dicti, qui
restaurare patriam de gentibus nescientes quomodo, iverunt ad
oraculum domine Themis, et ibi ceperunt rogare ipsam Themim, quod
ipsa daret eis modum reparandi patriam de gentibus.  Et habuerunt
responsum, quod colligerent ossa terre, idest parentuum, et
proiicerent post terga, et resurgerent, illa ossa, corpora. 
Ipsi non intelligebant: nam tunc erat terra mater, et ossa
agrestes, idest rustici, qui fugerunt a longe et salvati fuerunt
ad habitandum.  Spinges fuit unum monstrum, quod stabat prope
Thebas.  Illud proponebat enigmatha transeuntibus, in questionem
inintelligibilem, qualem proposuit Edyppo, dicens: Quod est
animal, quod primo incedit cum quatuor pedibus, postea cum
tribus, postea cum duobus?  Et ista talia enigmatha non
intelligebantur.  Modo dicit auctor: Forte ego loquor obscure:
statim veniet glossa, que pallificabit dicta mea.  Quasi dicat:
Veniet cito effectus, qui declarabit omnia.  Persuadet minus
tibi, idest meum dictum, tibi inintelligibile, idest ita
obscurum, sicut solebant esse dicta illorum Deorum.  |Intellectum
actuiat~: idest obscurat et obumbrat. 

	|49-51.~  Sed cito tibi fient Naydes, que solvent istud
enigma forte, idest obscurum, sine dampno ovium vel bladorum. 
Nayde sunt dee florum.  Enigma est obscurus sermo, unde dicit
Apostolus: Videmus nunc per speculum in enigmate; quasi dicens,
obscure.  Ecce aliud enigma: Mater mea genuit; et ipsa statim
gignitur a me sine dampno.  Nota quod illo tempore, quo illi vel
ille dee dabant illa responsa enigmathica et obscura, ibant
homines ad illas deas florum et fontium pro declaratione talium
obscurarum responsionum.  Que dee, scilicet Naydes, declarabant
illa dicta obscura.  Unde illi dii et dee, que talia dederunt
responsa, miserunt in partes illas unum aprum maximum, qui
destruebat omnia sata, omnes segetes, omnia blada, interficiebat
oves, etc.  Quasi dicat auctor: Dicta mea obscura declarabuntur
per effectus, et non erit propter hoc dampnum in bladis nec in
ovibus. 

	|52-54.~  Tu nota, et sicut a me sunt porrecta, sic ista
verba doceas vivos vivere (vivere est hic genitivi casus) quod
est unum currere ad mortem.  Vere vita presens est unum currere
ad mortem.  Hec dixit auctor ad terrendum omnes qui offendunt
Ecclesiam Dei; nam iam nullus curat derobare Ecclesias, offendere
episcopos, expellere, percutere, etc. 

	|55-57.~  Et sis memor, quando tu illa scribis, non
celare qualem vidisti planctam (scilicet boni et mali, quam
vidisti siccam, et postea viridem, et etiam postea spoliatam
quasi.  Et bis vidisti hoc: primo, ab aquila, secundo, a rege
Philippo, rege Frantie), que bis nunc est derobata ibi, idest
denudata frondibus et floribus. 

	|58-60.~  Quicumque rubat, idest furatur, illam, vel
illam rumpit, idest frangit, vel scindit, cum |bastemia~, idest
blasphemia, de facto offendit Deum, quia, vel qui, solum ad suum
usum illam creavit sanctam.  Multa exempla habemus de punitione
eorum, qui ita offendunt Ecclesiam.  Quid evenit domui Svevie?
quid evenit Frederico secundo? quid evenit filio regis Manfredo
et Corradino?  Et a primo usque ad ultimum omnes tales male
finierunt seu finiunt.  Deus illam fecit sanctam, ut serviretur
ipsi Deo. 

	|61-63.~  Et dicit auctor: Vis videre quantum malum
evenit illis, qui offendunt Ecclesiam Dei?  Inspice quid evenit
primo parenti, qui momordit, etc.  Propter mordere illam, in pena
et in desiderio quinque millibus annis et pluribus, anima prima,
scilicet Ade, appetivit illum, qui morsum in se punivit; idest,
in tenebris cum desiderio appetiit et expectavit illum, scilicet
Christum, qui punivit in se, patiendo et sustinendo acerbissimam
passionem, peccatum scilicet quod commiserat Adam, quinque
millibus annis et pluribus, quia [quinque] millibus annis et
nongentis. 

	|64-66.  Dormit ingenium tuum, si non existimat.  Dorme
l'ingegno tuo, se non estima~: hec est tertia pars huius
capituli, in qua auctor reprehenditur de sua ignorantia, quia
videtur non intelligere fictiones hic factas de aliquibus rebus;
et maxime quia non videbatur intelligere quare arbor illa
fingitur tam alta, imo excelsa, ad denotandum quod scientia Dei
est altissima et incomprehensibilis: habet ramos declinatos ad
terram, ad denotandum quod nullus speret per scientiam humanam
attingere ad summitatem eius.  Ideo primus homo punitus fuit,
quia voluit attingere et fuit expulsus de Paradiso.  |Existimat~:
considerat. 

	Dormit ingenium tuum, si non existimat, idest si non
intelligit, propter singularem causam esse excelsam ipsam tantum,
et sic transversam in summitate. 

	|67-72.~  Nota quod cogitationes Dantis erant ita actente
ad scientias mundanas et ita capte amore temporalium, quod non
poterant actendere actente ad res divinas; imo durissime intus in
mente auctoris totus amor suus erat fixus in illis, sicut totus
amor Pirami ad gelsum, idest ad morum.  Quomodo fuerit illa
hystoria Pirami et Tysbes, dictum fuit superius, ideo plus me hic
non extendo. 

	Demum nota quod est unum parvum flumen, transiens in
territorio florentino apud unum castrum quod vocatur Colle de
Valdelsa, quod flumen vocatur Else, quod sassificat glebas terre. 
Ponendo unam glebam terre in illa aqua illius fluminis, infra
breve tempus illa gleba sassificatur, idest fit una petra.  Sic
est etiam unus fluvius in terra Laboris in regno Neapolitano, qui
vocatur Sarnus, qui facit idem.  Idem audivi quod est una aqua in
insula Anglie, faciens idem. 

	Et si non fuissent aqua Else, fluvii sic dicti in
territorio Florentinorum, cogitationes vane, scilicet tue, o
Dantes, circa tuam mentem, et complacentia ipsarum unus Piramus
apud morum; idest, si non fuissent tua cogitamina ita dure
impressa in mente (cogitamina, scilicet, de scientiis mundanis et
de rebus corruptibilibus) sicut sunt saxa, et si tu non
dilexisses tantum temporalia sicut Piramus dilexit Tysbes;
propter tot circumstantias solum, iustitiam Dei in interdicto
cognosceres et arborem moraliter.  Idest, tu cognosceres quod
Deus fecit ita altam et revolutam illam arborem iuste et cum
magna iustitia, et interdictam, idest fecit ramos ita revolutos
ad terram, ut ne quis possit super eam ascendere. 

	|73-78.~  Sed quia ego video te in intellectu factum de
petra et in petratum tinctum, ita quod obfuscat te lumen mei
dicti (idest, non plus dico tibi; sed quid faciam? non aliter
nisi sicut facit ille, qui portat bordonum, sive contum palma,
idest ramo olive, sive datillorum, cinctum: et tunc est signum,
quod talis peregrinus venit de Terra Sancta), volo adhuc, si non
scultum, saltem depictum, portes intra te, propter illud propter
quod reportatur bordonus de palma cinctus; idest, ut tu ostendas
te hic fuisse, sicut ostendunt peregrini loca peregrinationis
eorum, per signa que reportant. 

	|79-81.~  Et ego, scilicet dixi; Tamquam cera sigilli,
que figuram non transmutat impressam, signatum habeo nunc de
vobis meum cerebrum.  Quasi dicat auctor: In totum dimisi omnem
amorem scientiarum mundanarum, posponendo illas in cerebro meo,
idest in mea memoria. 

	|82-84.~  Sed quia tantum super meam visionem, idest meam
capacitatem apprehensivam, vel intellectum, vestrum verbum
desideratum volat, quod plus perdit illud, quanto plus se iuvat?
quia non potest durare meus intellectus. 

	|85-90.~  Ad hoc ut cognoscas, dixit, scilicet Beatrix,
illam scolam quam sequutus es, et videas suam doctrinam, quomodo
potest sequi, idest, meum verbum, et videas vestram viam a divina
distare tantum quantum a terra distat celum, vel discordat, quod
altius festinat, idest velocius suum motum festinat. 

	|91-93.~  Unde respondi ad eam: Non recordor quod ego
extraneus essem unquam a vobis, nec habeo conscientiam, que
remordeat.  Ecce hoc dicit auctor propter duo.  Primum est quia
vult esse absortus ita in Beatricem, quod ipse nullarum aliarum
scientiarum, aut rerum temporalium, habet curam nec illarum
recordatur.  Secundum est ad fingendum, quod iam biberat de aqua
Lethei fluminis, que inducit oblivionem omnium malorum.  Ideo
fingit hic non recordari unquam peccasse. 

	|94-96.~  Sed ad hoc ut Dantes cognoscat se peccasse, dat
sibi unum documentum quod est tale: quod, sicut sequitur: Hic est
fumus, ergo est et ignis; ita sequitur: Penitet, ergo delinquit;
ita sequitur: Bibisti de Lethei fluminis aquam, de qua nulli
bibunt nisi qui sunt purgati a commissis peccatis; ergo, ex quo
bibisti de Lethe, scias te peccasse. 

	Et si recordari non potes, subridendo respondidit, or
reminiscere sicut, idest quomodo, bibisti tu de Lethe hodie. 

	|97-99.~  Et [sicut] de fumo ignis argumentatur, idest
concluditur; ita oblivio clare concludit culpam in tua voluntate
alibi intenta. 

	|100-102.~  Vere ammodo erunt nuda mea verba quantum erit
conveniens illa scooperire, idest declarare, tue visioni rudi,
idest grosse.  

	|103-111.  Et magis coruscum.  E pi corusco~: hec est
quarta pars huius capituli, in qua auctor ostendit, quomodo
pervenit ad statum virtutis perfecte, describendo primo que hora
erat, scilicet meridies.  Licet ibi esset talis hora, non tamen
sic in omni loco terre habitabilis, propter tumorositatem terre,
que est rotunda.  Sicut enim habet respectum varium ad varias
partes terre, ita diversis horis est meridies in diversis
climatibus. 

	Et magis coruscum, idest magis clarum, et cum lentioribus
passibus (quia in meridie sol videtur minus velociter moveri,
quam de mane vel de sero), tenebat sol circulum meridiei, qui
hinc et inde facit varium meridiem, sicut aspectus fit; quando se
firmarunt, sicut se firmat qui vadit ante gentes pro scorta, pro
duce, scilicet ad explorandum, sicut consuevit gens armigera, si
reperit novitatem in suis vestigiis, septem domine in fine unius
umbre pallide, qualem sub foliis viridibus et ramis nigris supra
suos rivos frigidos Alpes portat. 

	|112-114.~  Ante ipsos Eufratem et Tigrim videre michi
appparuit exire de uno fonte, et quasi amicos recedere pigros;
quia quando amici separantur ab invicem, proficiscentes a longe,
recedunt ab invicem pigre et lente. 

	|115-117.~  O lux et gloria, supple dixi ego, gentis
humane, que aqua est ista, que hic spiegatur, idest explicatur,
oritur, vel derivat, ab uno principio, idest fonte, et se a se
longinquat?  Vocat hic Beatricem lucem et gloriam humane gentis,
quia dilucidat homines et gloriosos efficit.  Quantum gloriosum
fecit beatos Augustinum et alios doctores, patet ad sensum. 

	|118-123.~  Beatrix respondet et mictit eum ad Mathyldam. 
Propter talem [precem], scilicet quam porrexi, dictum fuit michi:
Deprecare Mathyldam, que tibi id dicat.  Et hic respondit sicut
ille, qui a culpa se disligat, idest dissolvit.  Per Mathyldam
hic accipitur vita virtuosa bene activa, ad quam oportet bene
operari. 

	Tunc respondens ipsa Mathyldis ait, ipsa Mathyldis, ipsi
Beatrici, pulchra domina.  Istud et alie res dicte sunt sibi per
me; et sum secura quod aqua Lethis ei illud non abscondit.  Quia
Mathyldis, idest vita activa, declaravit auctori quomodo aqua est
ibi, et quomodo ventus est ibi; nec [circa] hoc aqua Lethis
debuit delere mentem auctoris. 

	|124-126.~  Et Beatrix, supple ait: Forsan maior cura,
que sepe memoriam privat, fecit mentem suam in oculis obscuram,
scilicet [aufert] de mente sua, sive hoc extirpat.  Vult dicere
Beatrix ad Mathyldim: Quamvis dicas quod aqua Lethis accipit
memoriam (et sic excusat Dantem; nam aqua Lethes non facit
oblivisci nisi malorum), potest tamen esse quod respectus
aliquarum rerum ultiliorum accepit sibi memoriam; et sic venit
excusandus, idest si oblitus est aliquarum rerum non ita utilium.

	|127-129.~  Sed vide quod Eunoe [est], qui derivat ibi:
duc eum ad ipsum, et, sicut es consueta, semimortuam suam
virtutem, memorie scilicet, revivifica.  Quasi dicast: Memoria
sua sincopizat, non est mortua: ideo vivifica, idest bene
rectifica. 

	|130-135.~  Non fecit sicut aliqui pigri, qui querunt
subterfugia.  Sicut anima gentilis, idest nobilis, que non facit
suam excusationem, sed facit suam voluntatem de voluntate
alterius, statim quod est propter signa extraclusa (quia nedum
per verba, sed etiam aliquando per signa, apparet voluntas
alterius); sic postquam ab ipsa apprehensus fui, pulchra domina
movit se, et Statio dixit dominabiliter, |donnescamente~,
scilicet more suavis et nobilis domine: Venias cum ipso. 

	|136-141.~  Modo excusat se auctor, quod non potest
facere ulteriorem tractatum de potu, sive sumptione istius aque,
quomodo de ipsa potavit, que est tam dulcis potus: idest non
potest ulterius tractare, quomodo pervenitur ad statum perfectum
virtutis, sicut per totum Purgatorium venit procedendo.  Quia
modo [est] potatio istius fluminis, qui non est Lethes, sed
Eunoe, qui habet reducere ad memoriam omnia bona (nam purgatis
omnibus vitiis, introductis virtutibus, homo pervenit ad statum
felicitatis), modo auctor non potest facere maiorem tractatum de
hoc; quia proposuit facere librum centum capitulorum, quorum
triginta tria iam posuit in Inferno, in Paradiso vult ponere
triginta tres; ergo quia hic in Purgatorio posuit et finivit
triginta tria capitula, non potest texere plura capitula, quia
ars non consentit.  Nam ars non ordinat nisi triginta tria
capitula, et ideo non potest transgredi id quod ars ordinavit.

	Si ego haberem, lector, magis longum spatium scribendi,
ego certe cantarem in partem dulce bibere, scilicet de ista aqua,
quod nunquam me satiasset (quia non est possibile quod homo
operetur tam virtuose quin adhuc virtuosius possit quis operari);
sed quia plene sunt carte omnes ordite ad istam canticam secundam
(scilicet Purgatorii, quia prima est de Inferno, tertia de
Paradiso, ergo ista est secunda), non permictit me ulterius ire
frenum artis. 

	|142-145.  Ego redivi a sanctissima unda, refectus sic,
renovatus, sicut plancte novelle, renovellate novellis frondibus
(idest purgatus ab omnius vitiis et peccatis), promptus et
dispositus ascendere, idest saliendi, ad stellas (idest eundi ad
Paradisum, sive ad celum, ubi sunt stelle).  Litteraliter in
celo, figuraliter in Paradiso, quia quelibet intelligentia beata,
est una stella, iuxta illud: Stella differt a stella in
claritate. 

	Vicesesimasecunda die octobris completum fuit
Purgatorium.  DEO GRATIS.  

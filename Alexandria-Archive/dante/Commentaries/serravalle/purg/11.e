	|SUMMARIUM.~  In isto undecimo capitulo, quod incipit: ^O
Pater noster, qui in celis stas~, primo auctor ponit orationem
dominicam, quam isti superbi continue dicunt.  Et quia istud
peccatum superbie est maximum peccatorum, ideo dicunt orationem
optimam omnium aliarum orationum, tum ratione auctoris ipsam
facientis, qui fuit Christus, tum ratione petitionum in ipsa
contentarum.  Asserit autem auctor, quod prime sex petitiones
dicuntur pro omnibus hominibus; sed ultima, scilicet septima,
scilicet ista, Et ne nos inducas in temptationem, sed libera nos
a malo, non dicitur nisi pro supraviventibus mortalibus: pro
illis qui iam sunt in Purgatorio, non oportet eam dicere, quia
illi non possunt ultra temptari.  Dicit etiam auctor, quod, ex
quo illi qui sunt in Purgatorio orant pro nobis supraviventibus,
iustum est quod et nos oremus pro ipsis ad alleviandum penas
ipsorum.  Demum auctor ponit tres spiritus hic, qui tribus modis
fuerunt superbi, et quilibet portat saxum suum.  Primus spiritus
fuit spiritus comitis Uberti, comitis de Sancta Flore, qui
comitatus est in Mariptima senensi: hic superbus superbivit
propter nobilitatem et altitudinem sui sanguinis generosi. 
Secundus fuit spiritus Oderisii de Eugubio, valde superbi
hominis, non propter nobilitatem sanguinis, sed propter
excellentiam artis: nam iste fuit optimus miniator, in tantum
quod omnes alios miniatores despiciebat.  Tertius spiritus fuit
spiritus domini Provintiani Silvani, nobilis civis senensis, qui
fuit presumptuosus et superbus ratione sui magni status et
potentie.  Iste tardavit penitentiam usque ad mortem; sed
liberatus fuit a circulis inferioribus, ubi spiritus stant
religati in exilio, propter unum actum humilitatis quem fecit in
vita, et ideo habuit gratiam cito veniendi ad Purgatorium, etc. 
Videantur hystorie in Commento, ubi sunt diffuse posite. 

	|Proemio.~  ^Pater noster, qui in celis stas.  O Padre
nostro, che nel cielo staie~: istud, undecimum capitulum huius
Purgatorii, in quo auctor prosequitur materiam superborum
purgandorum, in superiori capitulo pretactam, ponendo aliquos
spiritus particulares, qui fuerunt multum superbi.  Et dividitur
istud capitulum in quatuor partes.  In quarum prima auctor
describit orationem dominicam, quam dicunt hic in Purgatorio. 

In secunda, que incipit ibi: 

     De! si iustitia et pietas; 
     De! se iustitia et piet, 

ponitur unus spiritus modernus, qui fuit superbus propter suum 
sanguinem generosum. 

In tertia, que incipit ibi: 

     Auscultando inclinavi; 
     Auscultando mi chinai gi, 

ponitur alter spiritus modernus, qui fuit superbus et
vanagloriosus propter excellentiam sue artis. 

In quarta, que incipit ibi: 

     Ille qui de itinere; 
      Colui che del cammino; 

ponitur alius spiritus, valde superbus et presumptuosus ratione
sui status et potentie. 

	Antequam veniatur ad litteram, notandum est quod superbia
ponitur a sapientibus maximum vitiorum et radix omnium
peccatorum, quoniam initium omnis peccati est superbia (Salomon). 
Et est superbia quedam mentis elatio superbi, qui dedignatur
subesse, semper appetens preesse et superesse aliis, contempnens
alios de se minimos existimans.  Quod peccatum commissum fuit
etiam in celo a Lucifero et suis sequacibus, et in Paradiso
terrestri a nostris prothoparentibus, dum voluerunt fieri sicut
Dii.  Et ideo auctor fingit quod superbi dicunt orationem
dominicam.  Aliqui, minus bene sentientes, dicunt quod auctor in
hoc loco ostendit bene quod sibi deficiat materia, dum causa
ornatus hic dicit Pater noster, scilicet orationem dominicam,
quam Iesus Christus proprio ore edidit discipulis, petentibus
quomodo debebant orare, ut patet Matthei sexto capitulo.  Michi
apparet pro certo, quod valde discrete auctor fingit quod superbi
dicant hanc orationem; quia, sicut superbia est maximum
peccatorum, ita ad ipsum purgandum dicenda est optima oratio, que
est ista dominica, tam ratione facientis ipsam, quam petitionum
contentarum [in] ipsa. 

	|1-21.~  Continuando igitur dicta dicendis, auctor, ut
patebit infra, ponit orationem, primo ponens exordium, demum
prosequitur petitiones.  Exordium tale est: |O Pater noster, qui
in celis stas~: est enim Deus omnium creaturarum pater
creatione,tribulatione, gubernatione.  |Noster~, scilicet
hominum, quos fecit ad ymaginem et similitudinem suam (Genesis
primo capitulo), quos fecit aptos et habiles ad gloriam
sempiternam.  |Qui es in celis~, idest in celo empireo, quod non
est nisi lux et amor.  Sed numquid est ubique per potentiam,
essentiam, presentiam?  Dicendum est quod sic; ideo auctor
glossat dictum sic: Non circumscriptus sicut vult Aristoteles et
sui expositores in quarto libro Phisicorum, Tractatu de loco,
aliquid dicitur esse in loco circumscriptive, scilicet quando
ultima superficies loci ambit ultimam corporis locati, quia locus
est ultima superficies corporis locati, vel ambientis; et sic
Deus nullibi est.  Alio modo: aliquid est in loco diffinitive,
quando aliqua res est in aliquo loco, sive in aliqua re, et ita
est ibi quod est in omni parte talis rei; sicut anima est in
corpore et in toto corpore, et est tota in toto et tota in
qualibet eius parte, sed non extra illud corpus; et sic nullibi
est Deus.  Alio modo: aliquid est in loco taliter, quod est ibi
et alibi et ubicumque; talis modus essendi in loco, non competit
nisi soli deitati; quem modum essendi contulit Deus corpori
Christi in sacramento altaris.  Modo, ergo, sic est Deus ubique. 
Cur ergo dicitur: Qui es in celis?  Dicendum, quoniam in celo
empireo plus Deus se manifestat spiritibus ibi, ideo sic dicitur,
etc.: ideo, non est ibi circumscriptus, sed propter ampliorem
amorem quem habet ad primos effectus, scilicet ad angelos qui
fuerunt primi effectus: quia in principio Deus creavit quatuor,
scilicet primum celum empireum, naturam angelicam, primam
materiam, et primum instans temporis.  Modo a principio mundi
Deus se ostendit clare spiritibus angelicis in celo empireo, et
etiam modo spiritibus humanis illuc assumptis; ideo precipue
dicitur Deus esse in celis: non autem circumscriptive continetur;
hoc etenim non posset esse, cum Deus sit actus purus, res
simplex, ymo res simplicissima.  |Sanctificetur nomen tuum~, non
quod de non sancto fiat sanctum, sed ut sanctissimum laudetur et
conglorificetur.  |Veniat versus nos regnum tuum~, secunda
petitio est; quia prima fuit sanctificetur nomen tuum.  Petunt
igitur iste anime, ut regnum Patris veniat versus eas, quia
creature non habent ex se ut possint ire versus regnum Dei, nisi
preveniantur a gratia divina; quia, Nemo potest venire ad eum
nisi Pater meus traxerit eum (in Evangelio Christi); ad
denotandum quod nostra virtute non possumus ire, nisi nos
preveniat regnum Dei, sive gratia sui regni.  Sicut oculus noster
videndo stellam in celo, non venit ad illam, sed stella venit,
idest mictit speciem suam, ad oculum nostrum, sicut habe[n]t
dicere perspectivi.  |Sicut de tuo velle~, est tertia petitio,
ubi Christus nos docet petere rem, sine qua non potest perveniri
ad regnum Dei: quod nos faciamus, idest impleamus, voluntatem
Dei, sicut angeli faciunt, qui nunquam errant, nec
transgrediuntur voluntatem Dei, ita quod omnino illa faciamus que
sunt de Dei beneplacito.  |Osanna~ ebraicum vocabulum est, quod
sonat salvifica.  |Da nobis cotidianum manna~ (quarta petitio)
quod est viaticum, sine quo nemo iret ad regnum Dei, et
intelligitur tam de manna corporali quam etiam spirituali.  Manna
est quedam ros congelata, coloris albi, et est in gemmis sicut
semina coriandri; sicut illud quod Deus pluit patribus nostris in
deserto quadraginta annis: ita quod est manna corporale, sicut
fuit illud; et est manna spirituale, sicut gratia divina et etiam
corpus Christi in sacramento.  Sine tali manna retrocedit qui
plus ire versus regnum Dei nititur.  |Et sicut nos dimictimus~,
etc. quinta petitio; scilicet quod Deus parcat nobis, sicut nos
pepercimus, vel parcimus, offendentibus nos.  Sed nascitur hic
dubium.  Videtur quod nos precemur contra nos ipsos, dum nos non
dimictimus debitoribus nostris.  Aliqui dicunt, quod debet dici,
^non dimictimus~, sed male.  Dicunt alii quod |dimictimus~ debet
intelligi sicut ^dimictere debemus~; quod bene potest stare.  Sed
melius est dicere sicut stat in oratione dominica, etiam licet
non parceres; quia ista oratio non solum dicitur pro orante, sed
etiam pro aliis, etc.  |Nostram virtutem non experiaris~, etc.,
sexta petitio; scilicet quod Deus removeat magnum impedimentum
eundi ad regnum Dei, scilicet temptationem.  |Non experiaris cum
dyabolo~ potente multum, et virtus nostra leviter inclinatur. 
|Sed libera~, etc. 

	Pater noster, qui in celis stas, non circumscriptus (quia
non potest circumscribi, cum sit res simplicissima), sed ex
maiore amore, quam primis effectibus superioribus tu habes;
laudetur nomen tuum et tuus valor, idest virtus, ab omni
creatura; sicut dignum est reddi gratias summo vapori tuo. 
Veniat versus nos pax tui regni, quia nos ad ipsam non possumus,
idest ire, a nobis, si ipsa non venit, cum toto nostro ingenio. 
Sicut de tuo velle, idest voluntate, angeli tui faciunt
sacrificium, tibi cantando Osanna, idest Salvifica; sic faciant
homines de suis, voluntatibus scilicet.  Da nobis hodie
cotidianum manna, tam corporale quam spirituale, subaudi, sine
quo per istud asperum desertum, idest mundum presentem, retro
vadit qui plus ire se fatigat.  Et sicut nos malum quod
substinuimus, idest substulimus, parcimus cuilibet, et tu parcas,
scilicet nobis, benigne, et ne respicias ad nostrum meritum. 
Nostram virtutem, que leviter adonatur, idest faciliter et
leviter vincitur et opprimitur, non experiaris, idest non
patiaris experientiam facere, quia de levi vincetur, cum antiquo
adversario, idest dyabolo, qui ab antiquo adversarius est generi
humano.  Sed libera nos ab illo, qui nos sic nos stimulat, idest
impellit et incitat. 

	|22-24.~  Ista ultima deprecatio, o Domine care, iam non
fit pro nobis, quia non oportet, quia qui sunt in Purgatorio,
sunt securi de sua salute, nec possunt ultra temptari; sed pro
illis qui retro remanserunt, idest qui sunt in mundo.  Non enim
dicitur: Non permictas temptari, sicut dicit induci et vinci in
temptationem.  Temptari in se est utile; quia resistendo illi,
quis meretur.  Dicit Seneca: Imperia dura tolle; quid virtus est?
Quasi dicat: modicum quid.  Quasi dicat: virtus comprobatur et
perficitur in temptationum victoria.  ^Non inducas in
temptationem~, idest non permictas ita induci, quia periclitemur
in ea.  Tunc ista deprecatio non fit pro hiis qui mortui sunt. 

	|25-30.~  Hanc orationem dicebant ille umbre canentes,
sic oppresse a saxo, idest curvate et gravate quodam morbo, qui
dicitur incubus in dormiendo; nam dormientes aliquando, maxime
quando dormitur facie versus celum, sompniant se gravari taliter,
quod apparet eis habere maximum pondus supra se et importabile,
ac si haberent totum mundum supra se, et sic sompniant opprimi a
tali morbo. 

	Sic sibi et nobis bonam ramognam, idest recommendationem,
vel orationem, vel augurium, vel deprecationem, ille umbre
orando, ibant sub pondere, similes illi, qui aliquando sompniat,
scilicet se sic opprimi tali morbo, sicut predictum est,
dispariter, idest inequaliter, angustiate, idest tormentate, sive
pondere aggravate, tote circum lapse, idest fatigate, super
primam cornicem, supple ibant, purgando caliginem, idest
superbiam, que obcecat mentem miserorum superborum in mundo. 

	|31-33.~  Si ex illa parte, idest in Purgatorio, bonum
pro nobis semper dicitur, ab ista, scilicet in hoc mundo, quid
dici et fieri pro illis potest (verba sunt auctoris hortantis nos
ut precemur pro illis qui sunt in Purgatorio), idest facere
deberemus, de illis, sive pro illis, qui habent ad velle,
scilicet bonum, bonam radicem, idest qui sunt iusti et sunt in
gratia Dei? 

	|34-36.~  Bene debetur hoc, scilicet fieri, supple per
nos, idest adiuvare eos levare notas, scilicet adiuvare ad
alleviandum peccata que portaverunt hinc, idest que commiserunt
in hoc mundo, ita quod mundi et leves possint exire de stellatis
rotis, idest ire et ascendere ad celum, ubi sunt stellate rote,
idest stelle celi; in quibus, supple, sunt stelle, quia celos
vocat hic auctor rotas, stellas. 

	|37-45.  De! si iustitia et pietate.  De! si iustitia et
piet~: hec est secunda pars huius capituli, in qua Virgilius
petit a quadam umbra, ut doceat ei viam meliorem ascendendi.  Nam
hucusque non intraverunt cornicem, sed steterunt in illa via
plana, ubi erant ille hystorie ymaginate ad pedem cornicis.  Et
quasi, Virgilius, coniurando, petit de via dicens: De! si
iustitia et pietas vos disgravet, idest exoneret, sive alleviet
cito, ita quod possitis movere alam (scilicet que vos portet
sursum, idest voletis, quia anime purgate in Purgatorio subito
volant ad celum), que secundum desiderium vestrum vos levet,
idest extollat in altum (methaphorica loquutio est), monstretis a
qua manu, scilicet dextra vel sinistra (sed semper tamen ad
dextram itur per Purgatorium, sicut per Infernum semper ad
sinistram iverunt, etc.), versus scalas itur magis breve, idest
brevius; et si abhinc est plus quam unus transitus, illum nos
docete qui minus alte calat, idest descendit, vel declinat, qui
est minus altus: qui[a] iste qui venit mecum, propter onus carnis
Ade, unde, idest ex qua, vestitur, ad ascendendum sursum, contra
suam voluntatem est parcus, idest avarus, idest vellet bene ire,
sed non potest, quia caro non permictit.  Quasi dicens: Habet
bonum cor, sed non bonos pedes. 

	|46-51.~  Eorum verba, que reddiderunt istis que dixerat
ille quem ego sequebar, non fuerunt a quo venirent manifesta;
idest non fuit manifestum, quis esset ille qui sic loquebatur
respondendo; quia ille stabat ita oppressus et declinatus sub
pondere, quod non potuit cognosci.  Sed fuit dictum: Ad manum
dextram per ripam nobiscum venite, et reperietis passum
possibilem ad ascendendum a persona viva.  Nam isti spiritus
vadunt ad dextram, sed non exeunt primum circulum, supple donec
sint purgati.  Moraliter, quamvis virtus sit de numero
difficillimorum, non est tamen de numero impossibilium. 

	|52-57.~  Iste spiritus excusat se, quia non potest
surgere, ut videat Dantem, dicens: Et si ego non essem impeditus
a saxo, qui cervicem meam superbam domat, unde portare convenit
michi, idest me oportet, visum demissum, |basso~, illum qui adhuc
vivit, et se non nominat, respicerem ego, ut viderem si illum
cognosco, et ut facerem eum pium ad istam salmam. 

	|58-60.~  Ego fuit latinus et natus de uno grandi Tusco:
Guilielmus Aldobrandescus fuit meus pater: nescio si nomen eius
unquam fuit vobiscum, idest si novistis eum. 

	Notandum est quod iste spiritus fuit Uberti comitis de
Sancta Flore ibi in Mariptima senensi.  Isti comites fuerunt
magni domini, in tantum quod omni die anni poterant locum mutare
et hospitium, et esse in suo proprio dominio.  Isti comites magni
Gebellini fuerunt; ideo Senenses paullatim consumpserant eos
quasi in totum.  Semel autem, dum gentes armigere Senensium
equitarent ad Campanaticum, oppidum unum istorum comitum, Ubertus
iste erat intra dictum oppidum; et indignatus stare intus
inclusus, exivit foras ad bellum cum aliquibus peditibus, et non
potens resistere inimicis, breviter ibi fuit occisus.  Quasi
dicat: Pater meus fuit ita honorabilis armiger et in armis et in
sanguine, quod deberetis eum cognovisse.  Sed loquitur honeste,
laudans suos; et dicit quod duo fuerunt causa superbie
sue,scilicet nobilitas sanguinis et proba opera suorum
antecessorum. 

	|61-66.~  Antiquus sanguis et opera nobilia meorum
maiorum, me fecerunt ita arrogantem, idest superbum, quod non
respiciendo ad communem matrem, omnes homines habui in despectu,
idest despexi, quod ex illo mortuus fui, sicut Senenses sciunt,
et scit hoc in Campanatico omnis famulus.

	Nota quod per communem matrem intelligitur, secundum
aliquod, mors.  Aliqui dicunt quod intelligitur de Eva,
prothomatre omnium, quasi dicens: Non respexi quomodo punita Eva
fuit, prima mater, que superbivit et fuit ita punita, et venit
summe misera, quia peccatum Eve non fuit solum gula, sed superbia
maxime, quia voluit fieri dea.  Aliqui dicunt quod per communem
matrem intelligitur terra, idest non considerando quod omnes
sumus de terra et in terram pariter revertemur.  Tertio modo dici
potest, et bene; idest, non cogitando quod omnes nascimur ex viro
et femina, et eodem modo, et quantum ad nationem non est
differentia.  |Fante~: idest pedes armiger, qui fuit ad pugnam
illam in Campanatico. 

	|67-72.~  Ego sum Ubertus; et non solum michi dampnum
superbia facit quia omnes consortes, idest consanguineos, traxit
ipsa secum in malum annum, idest ex mea causa et superbia; unde
convenit, idest oportet, quod istud pondus portem propter eam,
scilicet superbiam, tantum quod Deo satisfaciam, postquam ego id
non feci inter vivos, hic inter mortuos. 

	|73-78.  Auscultando inclinavi.  Auscultando inchinai~:
hec est tertia pars huius capituli, in qua ponitur alius spiritus
qui fuit valde superbus, non ex nobilitate, sed ex excellentia
sue artis.  Iste fuit de civitate Eugubii, que est in Tuscia. 
Vocabatur Oderisius miniator: sciebat excellenter miniare et
florere in libris, et ita erat vanagloriosus et superbus in ista
arte miniature, quod vix quis poterat eum supportare, idest
laudabat se in ista arte, omnes alios de sua arte vituperabat. 
Ista ars miniandi vocatur Parisius alluminare, vel allumare.  Hic
spiritus portabat etiam pondus suum, et ibat mirabiliter versus
terram inclinatus.  Hic vidit Dantem et cognovit eum, et e
converso. 

	Auscultando inclinavi infra faciem; et unus de ipsis, non
iste qui loquebatur, se torsit sub pondere, quod eos impedit, nec
permictit, subaudi eos, libere ambulare; et vidit me et cognovit
me et vocabat, scilicet me, tenendo oculos cum labore fixos,
idest firmos, ad me, qui totus inclinatus cum ipso ibam. 

	|79-81.~  O, dixi ego ad eum, nonne es tu Oderisius,
honor Eugubii, et honor illius artis que allumare vocatur in
Parisius?  Ubi nos Ytalici dicimus miniare, Parisius dicitur
alluminare: quando liber est bene miniatus, Parisius dicitur bene
alluminatus.  Tamen nos Ytalici melius et proprius loquimur. 
Unde dicitur miniare? a quodam colore nomine minio.  Dicit
Plinius, quod istud minium erat in tanto pretio, quod Scipio
triumphans intravit Romam tinctus minio. 

	|82-84.~  Frater, dixit ipse, magis rident carte, idest
splendent, quas pennellegiat, idest cum pennello pingit, Francus
Bononiensis: honor est totus suus, et meus in partem.

	|85-87.~  Bene non fuissem ego ita curialis, dum ego
vixi, propter grande desiderium illius excellentie, cui meum
[cor] intendit in preterito. 

	|88-90.~  Hic accipitur vanagloria pro superbia, quia
filia eius est.  Aliqui diffamant hic auctorem, quia poterat
ponere hic aliquos viros illustres et generosos, et ipse posuit
hic artistas et pictores.  Dicendum quod optime fecit, quia,
quando tantum superbiunt et vanagloriantur artiste, quanto magis
magni et illustres viri? quia tantus est appetitus laudis et
vanaglorie, quod etiam nimium nedum [magni, sed] parvi appetunt. 
De tali superbia hic solvitur fio, hic supple datur penitentia:
et adhuc hic non essem, nisi esset quod, potens peccare, me
converti [a]d Deum. 

	|91-93.  O vanagloria.~  Hic auctor prorumpit in
exclamationem notabilem.  Sed notandum est hic, quid auctor
intelligit per etates grossas.  Hic multi dixerunt multos
errores, dicentes quod auctor per etates non grossas intellexit
homines valde illustres, artistas vero intelligebat per etates
non grossas.  Alii dicunt quod per etates grossas intellexit
constellationes bonas, sub quibus vigent et florent notabiles
viri; sicut tempore Octaviani, quo viguerunt plurimi
illustrissimi, sicut ipse Octavianus, in tanto principatu; quo
etiam tempore Cicero et Virgilius.  Aliter dicunt aliqui, quod
auctor intendit per etatem grossam, quod pauci illustres viri
florent, sed unus tantum, sicut accidebat tempore Alexandri, quo
tempore floruit Aristotiles, et de nemine alio fit mentio, quia
non erant tunc alii nisi Aristotiles tantum; et tunc debet dici,
quod gloria mundana non potest durare diu in flore, nisi
attingatur in hominibus grossis.  Nam si Aristotiles habuisset
concurrentem, vel alium meliorem se, ipse non accepisset culmen
rote: sed quia nemo pro tunc claruit nisi ipse, ideo expulit
omnes predecessores suos de campo, idest de fama.  Et appellat
hic auctor etates grossas respectu precedentium.  Aristotiles
expulit Platonem de campo.  Averroys non expulit Aristotilem,
quia Averroys habuit concurrentes.  Aliqui dicunt quod auctor
loquitur hic per antifrasim, quia etates grosse, idest quando
vigent grossi viri, nullatenus vanagloria mundi durat. 

	O vanagloria humanarum potentiarum, qualiter paucum
viriditatis in summitate durat, nisi superveniatur, idest
attingatur, ab etatibus grossis!

	|94-96.~  Credidit Cymab (nomen proprium) in pictura
tenere campum, idest omnes excedere, et nunc habet Gioctus
gridum, idest clamorem, quia ipse omnes excedit, ita quod fama
illius est obscura. 

	Notandum quod tempore auctoris erat unus pictor, magister
in arte pingendi, qui vocabatur Cymab, qui suo tempore habebat
supremam famam in illa arte.  Demum subito cepit florere in eadem
arte alter, vocatus Gioctus; et erant isti ambo de civitate
Florentie; et fama istius Giocti in brevi sic et tantum crevit,
quod fama illius Cymab defecit et facta fuit obscura. 
Ecce quomodo fama, idest vanagloria, artis Cymab modicum
duravit. 

	|97-99.~  Sic subripuit unus alteri Guidoni gloriam
lingue; et forsan est natus, qui utrumque expellet de nido. 

	Notandum est hic quod etiam, modicum ante tempus
auctoris, fuerunt duo, quorum quilibet vocabatur Guido: unus,
civis florentinus, qui vocabatur Guido Cavalcante, idest de
Cavalcantibus, domo nobili de Florentia; alter vocabatur Guido
Guinazelli, domo nobili de Bononia.  Et istorum quilibet fuit
pulcher dictator et inventor in vulgari ytalico; et isti duo in
Ytalia claruerunt in dictando et in inveniendo in lingua ytalica:
tamen unus illorum subripuit gloriam alteri, et sic tertius
surripiet ab ipsis duobus.  Aliqui dicunt quod auctor pro tertio
intellexit dominum Guidonem Novellum de Ravenna, cui auctor
multum obligabatur, quia fuit optime susceptus ab ipso, qui erat
dominus Ravenne: quod non credo esse verum; ymo credo quod auctor
intendit de se ipso, qui expulit illos ambos de nido, scilicet
glorie; quia ipse tam bene adinvenit, sicut patet in hoc libro,
quod ipse subripuit gloriam a quolibet illorum.  De Giocto
pictore, de quo dictum est superius, legi ego in quodam loco,
quod ipse fuit turpissimus homo, et filios turpissimos etiam
habebat.  Quia igitur tam bene pingebat, et quia erat civis
florentinus, sicut et ipse auctor, dum auctor semel iret Paduam,
audivit quod ibi Padue Gioctus pingebat unam pulchram cappellam
illorum de domo de Sc[r]ofignis, que adhuc isto tempore est
pulcherrima.  Et tunc auctor ivit illuc ad illam cappellam, et
invenit Gioctum pingentem tam bene.  Auctor dixit Giocto: Admiror
de te valde, magister, qui[a] tu tam bene, tam pulchre, pingis,
et tam male componis; idest, tu facis tam pulchras picturas et
generas tam turpes filios.  Respondens dixit Gioctus: Hoc non est
mirum; quia ego pingo de die in lumine, sed compono de nocte in
obscuro.  Hoc sit dictum ad solatium. 

	|100-102.~  Prosequitur auctor suam exclamationem,
dicens: Non est mundanus rumor aliud quam unus flatus venti, qui
aliquando venit hinc, et aliquando venit inde, et mutat nomen
quia mutat latus. 

	|103-108.~  Iam auctor vult ostendere quod res
temporalis, respectu eterne, nullius est momenti; et hoc probat
hic maxime de fama mundi, que est vanagloria; et quod pauca
differentia est, quantum ad durationem fame in longo processu, si
homo moritur iuvenis aut antiquus.  Ideo dicit: Quam famam, idest
durationem et continuationem fame, habebis tu maiorem, si
antiquam scindis a te carnem, idest si separaris ab antiqua
carne, idest si moreris, antiquus, quam si esses mortuus antequam
tu dimicteres pappo et dindo (nota hic quod parvuli in cunabulis,
in ydiomate ytalico, antequam possint, aut sciant, bene proferre
verba ytalici ydiomatis, dicunt Pappo quando volunt dicere aut
petere cibum; et dicunt Mamma, idest o mater, pappo, idest cibum,
da michi.  Ita dicunt Dindo, quando volunt dicere da michi
denarium.  Vult hic dicere auctor quod paucum plus durat fama
hominis si moritur antiquus, quam si moreretur iuvenis),
priusquam transeant mille anni? qui sunt brevius spatium ad
eternitatem, idest respectu eternitatis, quam unus motus
superciliorum, idest oculorum, ad circulum, qui tardius in celo
torquetur.  Vult dicere quod mille anni respectu eternitatis sunt
modicum, vel nihil, ymo minus quam unum volvere oculorum respectu
revolutionis spere octave, que in centum annis movetur gradu uno,
et sic in triginta sex millibus annorum complet unum circulum. 
Intentio auctoris stat in hoc, quod omnis gloria mundi,
quantumcumque magna sit, comparata ad eternitatem nihil est, vel
unum instans respectu illius; ideo illam, scilicet eternam, et
non mundanam, querere debemus. 

	|109-114.  Ille qui de itinere.  Colui che de camin~:
ista est quarta pars huius capituli, in qua ponitur unus
spiritus, qui fuit spiritus domini Provintiani Silvani de Senis. 
Nobilis homo fuit, et valens in armis, et in consilio probus; sed
presumptuosus et audax, et fuit ille qui dedit conflictum
Florentinis penes fluvium Arbie.  Demum factus ex hoc arrogans,
venit cum gentibus armorum super territorium Florentie, scilicet
ad collem vallis Else, oppidum sic dictum, contra quem factus
fuit per Florentinos capitaneus Gampretaldo, et venit contra eum
cum gentibus Florentinorum et cum Guelfis.  Tunc dictus dominus
Provintianus Silvani cogitavit astute recedere, et non potuit; et
preventus, habuit conflictum et interfectus fuit: cuius caput
positum fuit super una lancea, et portatum Florentiam, et per
totam civitatem circumductum. 

	Ille, qui de itinere ita parum apprehendit, idest tarde
incedit ante me, in Tuscia sonuit tota, idest fuit famosus per
totam Tusciam; et nunc in Senis vix de eo loquitur, scilicet
quis; idest, fit mentio aliqua.  |Sen pispiglia~, idest vix de eo
fit mentio.  Unde, idest de qua, scilicet civitate, erat dominus,
quando fuit destructa rabies florentina, que superba fuit illo
tempore, sicut nunc est pucta, idest meretrix, vel omni vitio et
vanitate plena. 

	|115-117.~  Vestra fama est color herbe, qui vadit et qui
venit; et ille eam decolorat, idest desiccat, per quem ipsa exit
de terra acerba.  Idest: sol qui vadit et redit, sive venit,
idest oritur, et occidit, facit herbam deficere, qui facit eam
exire de terra, idest germinare: quia sol est causa quod herbe
nascuntur et etiam siccentur, cum sit pater omnium terre
nascentium.  Et terra dicitur acerba, quia de se est frigida et
sicca, quia a se sine sole non produceret; quamquam et frigida et
sicca communiter sunt acerba. 

	|118-120.~  Et ego ad ipsum: Tuum dictum verum me
accorat, idest in corde cruciat, bonam humilitatem, vel in corde
ponit, et grandem timorem michi explanas, idest dicta tua michi
suadent humilitatem et timorem adducunt.  Sed quis est ille, de
quo tu loqueris nunc? 

	|121-123.~  Ille est, respondet, Provintianus de
Silvanis; et est hic, quia fuit presumptuosus ad reducendum Senas
totas ad suas manus, idest procuravit fieri dominus totius
civitatis Senarum. 

	|124-126.~  Ivit sic et vadit sine quiete, postquam
mortuus fuit: talem monetam reddit, idest tali modo punitur, ad
satisfaciendum, qui est in alio mundo nimis ausus, idest audax,
vel superbus. 

	|127-129.~  Et ego ad eum, scilicet dixi: [Si] ille
spiritus, qui attendit, expectat, priusquam eum peniteat, ad
ultimum vite, ibi infra moratur, et huc sursum non ascendit, si
bona oratio eum non adiuvat, priusquam transeat tempus quantum
vixit, quomodo fuit adventus ei largitus, vel quomodo fuit ei
indultum huc sursum ascendere?  |Orlo~: idest extremitas. 

	|130-138.~  Quando vivebat magis gloriosus, dixit, libere
in campo Senarum, omni verecundia deposita, se affixit, idest se
firmavit in proposito suo: ipse ut traheret amicum de pena, quam
sustinebat in carcere Karoli, [se] conduxit ad tremendum per
omnem venam.  Nam iste dominus Provintianus de Silvanis habebat
unum suum amicum civem Senensem, nomine Vigna, qui fuit captus
cum Corradino, et erat in carceribus regis Karoli primi, qui
debellavit Manfredum regem Cicilie et etiam Corradinum, quem
decapitavit.  Pro liberando suo amico, scilicet Vigna, iste
dominus Provintianus solvit decem milia florenorum; et quia non
habebat, posuit se in platea campi Senarum in uno thepeto, ad
petendum elemosinam pro liberando suo amico, et sic in petendo
elemosinam se humiliavit.  Petere elemosinam est quasi unum
tremere et humiliare.  Dicit Seneca, secundo De beneficiis: Nil
est gravius quam rogare, maxime quando maior minorem cogitur
rogare. 

	|139-142.~  Plus non dico et obscure scio quod loquor,
scilicet de verbis, que dicam tibi: sed paucum tempus ibit, quod
tui vicini, idest cives florentini, facient ita quod tu poteris
id glossare: idest tu expelleris de Florencia, et eris exul, et
oportebit te multos rogare.  Ista opera, idest expetere
elemosinam amore amici sui liberandi, subtraxit sibi ista
confinia: idest, talis humilitas alleviavit eum sic et taliter,
quod non coactus est stare expectando extra Purgatorium, sed
indultum fuit sibi, propter humilitatem illam, venire huc, ubi
modo purgatur.  Nam iste dominus Provintianus Silvani non fecit
penitentiam nec penituit nisi in fine, quando fuit decapitatus:
ideo, nisi humiliasset se pro elemosina petenda, adhuc esset ibi
extra Purgatorium, etc.

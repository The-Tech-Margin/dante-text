	|SUMMARIUM.~  In isto tertio capitulo, quod incipit:
^Esto quod subita fuga~, auctor vult procedere ad remedia
negligentie.  Sed antequam ultra eatur, notandum est, quod
Purgatorium istud dividitur in tres partes.  Quarum prima dicitur
Antipurgatorium; in qua parte sunt quinque circuli, in quibus
purgatur quina species negligentie illorum, qui tardaverunt
penitentiam usque ad mortem: et hec materia continetur in octo
primis capitulis huius libri.  In secunda parte continentur
septem circuli, et vocatur illa pars Purgatorium muratum, sicut
ibi septem mortalia peccata purgantur: et continet illa decem et
novem capitula.  Tertia pars, que incipit in principio
vicesimioctavi capituli, continet Paradisum terrestrem: et
continet illa pars sex capitula.  Modo in Antipurgatorio
purgantur, ut dictum est, quinque species negligentie.  Quarum
prima, que est negligentia, habita propter aliquas consolationes
mundiales, sicut sunt delectari in cantu, in sonis
instrumentorum, purgata est in capitulo precedenti, descripta in
cantu Caselle; et purgatur per fugam, quia illi spiritus
arripuerunt, ad correctionem et increpationem Cathonis, fugam. 
Secunda species purgatur in hoc tertio capitulo.  Et notandum
est, quod omni tempore, scilicet die, aut mense, vel anno, quo
isti spiritus steterunt in negligentia, oportet quod hic stent in
exilio ad expectandum per triginta; ita quod, si spiritus aliquis
neglexit per unum annum penitentiam, hic in hiis circulis oportet
expectare in exilio, antequam possit ire ad Purgatorium, per
triginta annos; et hic perditur tempus, nisi per orationes et
suffragia, facta a supraviventibus, iuventur.  Ponit in hoc
capitulo auctor unum pulchrum documentum, quod est: Prudens homo,
correctus a sapiente, etiam de minima culpa verecundatur. 
Scelerati homines, necdum de parvis culpis, verum etiam de
magnis, nec verecundantur, nec considerant ullo modo.  Ponit hic
auctor etiam, quomodo celi non impediunt unum aliud, quin lumina
recipiantur a quocumque, sicut decet et natura ordinavit: et
sicut celi non impediunt se ad hoc, ita anime in corpore possunt
pati ab igne corporeo; quod facit Deus.  Sed quomodo hoc fit,
Deus non vult quod mortales sciant.  Et ideo bene sunt fatui, qui
credunt per scientias, humanitus adinventas, cognoscere illam
essentiam, que continet in se personas tres, solummodo realiter
et formaliter distinctas, et non essentialiter.  Ideo in hiis
subtilitatibus nos mortales debemus stare contenti ad quia, idest
scire quod sic est, et sic vult Deus; et non querere propter
quid, aut causam quare Deus sic facit, fecit et vult.  Hic, in
hoc capitulo, punitur negligentia ad penitentiam usque ad mortem,
tardando propter esse in contumacia Summi Pontificis, vel
Ecclesie Sancte Dei, idest propter non humiliari pastoribus
Ecclesie.  Et in isto circulo auctor invenit Manfredum, regem
Cicilie, filium Frederici secundi, etc. (hystoria patet in
Commento), qui stetit contumax contra Ecclesiam usque ad mortem,
quem auctor fingit hic penituisse in morte sua, postquam vidit se
vulneratum letaliter; et petiit tunc, moriens, veniam a Deo,
licet non haberet spatium mictendi ad pastores Ecclesie.  Et ideo
ipse rogavit auctorem, ut quando ipse auctor rediret, iret in sui
servitum ad filiam Constantiam, reginam Arragonie, intimando
sibi, quomodo invenit eum hic, et diceret sibi, quod ipsa oraret
pro eo, et faceret fieri suffragia pro eo, quia illi, qui sunt in
Purgatorio, multum possunt iuvari et iuvantur a supraviventibus,
orantibus pro ipsis.  

	|Proemio.~  ^Avvegnach@e la subitana fuga.  Quamquam
subitanea, idest festina, fuga~: hoc est tertium capitulum huius
Purgatorii, in quo, ex quo auctor iam tractavit de prima specie
retardantium penitentiam usque ad mortem propter aliquas
delectationes vanas, qui sunt confinati extra Purgatorium; modo,
in isto, vult tractare de secunda specie negligentium,
differentium penitentiam usque ad mortem, lapsorum in
indignationem Ecclesie Romane et eius pastorum.  Quod capitulum
dividitur in quatuor partes.  In quarum prima auctor continuat
dicta dicendis.

In secunda parte, que incipit ibi:

     Sol qui retro flammescebat;
     Lo sole che di drieto flammeggiava,

solvit duas questiones tacitas subtiliter.

In tertia, que incipit ibi:

     Nos devenimus interim;
     Nui devenimmo intanto;

tractat auctor in generali de conditione huius secunde speciei.

In quarta, que incipit ibi:

     Et unus de ipsis incepit;
     E un di loro cominci@o,

tracta auctor de una anima moderna et nobili, que semper fuit
rebellis et contumax Ecclesie, sed ultimo se convertit.

	|1-6.~  Quantum ad primam partem dicit auctor quod in
precedenti capitulo, in fine, facta reprensione Virgilio et Danti
et omnibus illis spiritibus a Cathone, omnes fugierunt.  Quidam
ibat illuc, quidam istuc; quidam ad unam partem, quidam in aliam,
per campaniam.  Ipse recurrit ad illum, ad quem erat solitus
recurrere, scilicet ad Virgilium, dicens: Quamquam subita fuga,
idest festina, dispergeret istos per campaniam, conversos ad
montem, quo, idest ad quem, ratio eos frugat, idest impellit,
propter purganda eorum peccata, ego restrinsi me ad fidam sotiam,
idest ego adhesi Virgilio, fido sotio meo.  Et quomodo ego sine
illo cucurrissem? quis me traxisset sursum per montaneam?  Quasi
dicat: Solus Virgilius, idest ratio, que est illa, que dirigit
per iter rectum ad penitentiam.

	|7-9.~  Ipse apparebat michi a seipso remorsus, idest
compunctus remorsu conscientie, et verecundia, quia scilicet
attencte vacaverat circa illum cantum; ad denotandum quod homo
bonus et sapiens, de parvo errore et defectu in mente sua subito
compungitur, nec expectat ab alio disciplinam, ita quod homo
sapiens quocumque etiam minimo defectu affligitur.  Quanto magis
affligeretur de magno?  Per oppositum imprudentes etiam magnum
defectum pro nihilo reputant.  O dignitosa conscientia (prorumpit
in laudem bone conscientie) et nitida, quam tibi est parvus
defectus amarus morsus!  Dicit Beatus Gregorius: Bonarum mentium
est ibi culpas cognoscere ubi culpa non est.

	|10-15.~  Quando pedes sui admiserunt festinantiam
(supple et redierunt ad primum modum incedendi, planimode
supple), que honestatem in omni actu dismagat, idest deturpat,
vitiat (quia turpe est sapientem esse festinum et non decet
sapientem esse festinum), mens mea, que erat prius restricta,
idest ad cantum Caselle, intentum suum, idest speculationem
mentalem, intentum, idest intentionem, relargavit, idest
ampliavit, tamquam cupida, ad tractandum nova, sicut vaga, idest
cupida et avida: et dedi visum meum contra podium, idest converti
oculos, ad montem, intellectuales, quod versus celum altius
dilatatur, |si disliga.~  Nota quod hic auctor ymaginatur montem
Purgatorii fore altum quasi usque ad celum lune.  Virtus est
altissima, que habet radices bassas et amaras, sed fructus sunt
amplissimi et dulcissimi, que conducit, scilicet virtus, usque ad
celum.

	|16-33.~  ^Sol qui retro me.  Lo sol che dietro~: hec est
secunda pars huius capituli, in qua auctor facit quod Virgilius
solvit duas questiones, que tacite queri possunt.  Quarum prima
est: quare anima, separata a corpore, ad solem non causat umbram? 
Secunda questio est: anima separata a corpore, cum incorporea
sit, quomodo potest pati ab igne corporeo, vel ab aliqua alia re
corporea?  Causa autem, quare iste questiones introducuntur, est
quia dum, orto sole, Virgilius et Dantes irent per montem versus
occidentem, sol erat eis a tergo, et Dantes causabat umbram ante
se; Virgilius autem non: et sic intuens Dantes, dubitavit se
remansisse solum, quia non videbat umbram Virgilii sicut et suam. 
Tunc Virgilius narrat Danti, quomodo corpus suum erat Neapolim. 
Sed iste Virgilius moriebatur in Brundusio, civitate Apulie, et
appropinquans morti, reliquit in testamento, quod corpus
portaretur Neapolim.  Et sic factum fuit; quia diu habitaverat
Neapolim et bene steterat ibidem, et ideo voluit corpus suum ibi
sepeliri.

	|16-18.~  Sol, qui retro flammescebat rubeus, ruptus
michi erat ante ad figuram, que habebat in me de suis radiis
oppositionem: idest sol feriebat me retro, et sic faciebam umbram
ante me.

	|19-24.~  Ego me volvi ad latus, cum pavore derelinqui,
quando vidi solum ante me terram obscuram.  Et mea confortatio,
idest adiutorium meum, magister meus: Quare pur diffidis, dicere
michi incepit totus conversus, non credis tu me tecum, et quod
ego te ducam?  Quasi dicat: Modice fidei, cur diffidis de me? 
Causa, propter quam tu non vides umbram meam, est quia non habeo
hic meum corpus; sed quando moriebar, illuc remansit in alio
mundo.

	|25-27.~  Vesperum est iam ibi ubi est sepultum corpus,
intra quod ego faciebam umbram: Neapolim illud habet et a
Brundusio est sublatum.  Quasi dicat: ideo non facio umbram hic,
quia corpus non habeo; sed sum anima, substantia separata a
corpore.  Et necdum auctor facit quod Virgilius solvat questionem
illam, sed facit mentionem de loco sepulture sue.  Pro quo
sciendo, notandum quod Virgilius constituit sibi scolas prope
Neapolim a decem milliaribus, apud quamdam civitatem, que vocatur
Pozzolo, ubi habitabat multum delectabiliter; ideo dicit ipse
Virgilius de seipso, in fine Georgicorum: Me illo tempore dulcis
alebat Partenope, idest Neapolim.  Sic vocabatur Neapolim
antequam Eneas, veniens de Troya ad partes Rome, transiens per
Partenopem, tunc parvam civitatem, stetit ibi aliquo tempore, et
auxit eam et vocavit eam nomine Neapolim, idest civitatem Enee. 
|Polis~ grece, latine dicitur civitas. |Ubi~: idest, prope
Neapolim, sepultum est corpus Virgilii.  Nota quod inter
Pozzolum, civitatem quamdam, et Neapolim, que sunt in lictore
ambe, distantes ab invicem per decem milliaria, est unus mons,
qui vocatur Pusilippus, qui mons perforatus est ab una parte ad
aliam, et est una magna gripta illud foramen; et durat illa
gripta, sive illud foramen, unum commune milliare ytalicum. 
Aliqui dicunt, quod illud foramen Virgilius fecit fieri per
demones; et est opinio multorum quod ita sit.  Et in anno Domini
millesimo quadricentesimo duodecimo, dum rex Ladislaus, rex
Neapolim et Cicilie, etc., iret Pozzolim, forte cum centum
equitibus, quorum ego eram unus, ego Ioannes Episcopus; et dum
iremus de civitate Neapolim ad civitatem Pozzoli, et transiremus
per illam griptam cum multis cereis accensis, quia est magna
obscuritas in illa gripta: dixit dictus rex Ladislaus: Domine
Firmane, opinio multorum Neapolitanorum est, quod Virgilius fecit
fieri illam griptam per artem magicam: quid vos sentitis de hoc? 
Ego Ioannes, Episcopus Firmanus, respondi sibi sic: Domine mi rex
serenissime, ego respondeo vestre sacre maiestati, sicut
respondidit dominus Franciscus Petrarcha domino regi Ruberto,
interroganti eum de eadem questione, scilicet quod nunquam legi
quod Virgilius fuerit lapicida.  Et subintuli: Serenissime rex,
hoc foramen, hanc griptam fecit fieri Imperator Caius Caligola,
peximus homo post Neronem, qui semper delectabatur facere fieri
opera difficilia.  Modo ex una parte istius gripte erat sepultura
Plinii, ex alia parte erat sepultura [Virgilii].  Tempore regis
Ruberti sepultura Virgilii cecidit et destructa fuit.  Sed rex
Rubertus fecit tolli ossa Virgilii et reponi in castro Ovi, ubi
in una amphora vitrea est illud ovum, et sunt ossa in una parva
cassa lignea, in quadam capella in castro Ovi, ubi in una amphora  
est illud ovum.  Ego Episcopus habui in manibus illa ossa in anno
Domini millesimo quadringentesimo decimotertio, penultima die
mensis augusti, qua die comedi in prandio cum predicto rege
Ladislao.  Dicit |vesprum~: loquitur ibi auctor modo gallicorum,
qui quando volunt dicere Bonum sero, dicunt ^bono vespro~: Bonum
vesperum.  Vult dicere Virgilius, quod Neapolim erat vesperum,
idest sero, vel nox, quia in emispirio inferiori iam erat ortus
sol: ergo Neapolim, civitate in emispirio superiori, erat iam nox
obscura.  Ideo dicit textus: Vesperum iam, nox, est ibi ubi
sepultum est corpus meum, etc.

	|28-30.~  Nunc si ante me nulla fit umbra, non mireris
plusquam de celis, quorum unum alteri ra[dia]tionem, idest
radios, non ingumbrat, idest occupat, idest quod celi non faciunt
umbram unum alteri.  Nam Saturnus solem non impedit, nec sol
Venerem.

	|31-33.  Et sufferit.~  Nunc auctor tangit secundam
questionem que fieri potest.  Bene est iam dictum, quod anima non
facit umbram, quia est incorporea et cedit radiis solis: quomodo
ergo potest pati frigus, calorem et alias penas sibi illatas a
rebus corporalibus? quomodo igitur patitur a corpore, cum sit
incorporalis?  Ad hanc questionem respondet Virgilius, dicens,
hoc non provenire a natura, nec esse sic per naturam, sed per
divinam dispositionem, quia hoc innaturale est, et fit per
virtutem divinam et per excellentiam eiusdem.  Ad sufferendum
tormenta, calores et frigora, similia corpora virtus disponit,
scilicet divina, que qualiter facit, non vult quod nobis
disveletur, idest reveletur, idest non vult quod nobis pateat
quomodo hoc facit.

	|34-36.~  Arguit Virgilius hic illos, qui credunt per
rationem naturalem scire omnia divina.  Insipiens est, qui credit
quod nostra ratio possit transcurrere, idest comprehendere,
infinitam viam, que tenet unam substantiam in tribus personis,
scilicet que via infinita est nobis incomprensibilis.  Nam unus
Deus, qui est trinus in personis et unus in substantia, facit,
ordinat, illas animas incorporeas sic pati a rebus corporeis.

	|37-39.  State contenti.~  Iam bene consulit humane genti
Virgilius.  Nota quod Aristotiles, in primo Posteriorum, tractat
quod duo sunt modi cognoscendi; unus a priori, et alter a
posteriori.  Scire a priori est scire res per causas suas; a
posteriori scire, est per effectus res cognoscere.  Isti duo modi
cognoscendi, primus, qui est a priori, vocatur cognitio propter
quid [est], alius, quia est.  Verbi gratia, quomodo scis quod
ignis est calidus?  Primus modus est iste: Omne calefactivum est
calidum: ignis est calefactivus; ergo ignis est calidus.  Alius
modus esset: quia calefacit, et hoc percipimus sensu.  Vel
quomodo scitur, quod magnes, idest calamita, attrahit ferrum? 
Male potest cognosci cognitione propter quid est; sed faciliter
cognoscitur cognitione quia est, quando per effectum et per
esperienciam hoc videtur clare et ad sensum.  Aliqui sapientes
dicerent, quod [si] magnes trahit ad se ferrum, hoc provenit a
forma lapidis magnetici, que est causa.  Et quare est quod ficus
non producit castaneas, et e converso? que est causa quare piper
est calidum?  Dicunt aliqui quod non est alia ratio, nisi quod
hoc est a forma specifica.  Si poneres adamantem inter ferrum et
magnetem, tunc magnes non attraheret ferrum, quia tunc propter
adamantem calamita perdit vim attrahendi ferrum.  Preterea nota,
quod Aristotiles sic incipit suum secundum librum Posteriorum:
Questiones sunt equales hiis que vere scimus: scilicet: si est,
quia est, quid est, et propter quid est; et sic sunt quatuor
genera questionum, quibus potest queri.  Ut queratur sic de
homine.  Primo, questione si est; dicendo, si est homo:
respondebitur, risibile est.  Secundo queritur, quid est homo:
respondetur, animal rationale, mortale.  Si queratur, quia est
homo: respondetur, ideo [quia] rationale est.  Si queratur,
propter quid est: respondetur, propter laudare Deum et cognoscere
et frui eodem.  Or, modo, res divine sunt adeo nobis difficiles,
ut de ipsis debemus stare contenti ad quia est: ut si queratur,
cur Deus est trinus et unus, non est querenda causa, sed sufficit
credere quia sic est.  Ideo dicit Apostolus Paulus ad Hebreos,
undecimo capitulo: Oportet accedentem ad Deum credere, quia est
remunerator, etc.  Si queratur, quare Christus de Spiritu Sancto
fuit conceptus in ventre virginali, sufficit tibi dicere quia sic
est.  Preterea, nec omnia naturalia possumus scire per rationem:
quomodo ergo querimus scire per causam supernaturalia?  Stetis
contente humane gentes ad quia, idest terminis vestris, scilicet
ad responsionem quia est, quia si potuissetis vidisse totum,
necesse non erat parere Mariam.  Facit tale argumentum: Si esset
possibile cognoscere divinitatem, et ordinem quem tenet in suis
creaturis, primi parentes debuissent hoc scire, quia fuerunt
creati ab ipso in tanta perfectione: sed ipsi non omnia
cognoverunt: ergo minus nos possumus scire, quia facti sumus et
stamus in tantis miseriis et ignorantia.  Nam Deus noluit homines
facere deos; non certe: ymo nolebat quod homines scirent bonum et
malum; ideo precepit eis et prohibuit quod non gustarent de ligno
scientie boni et mali, ut scribitur Geneseos secundo capitulo. 
Ergo si Deus voluisset homines scire totum, sive omnia, hoc non
prohibuisset.  Et quia primi parentes voluerunt scire,
incurrerunt in dampnationem pro se et tota sua posterioritate, et
per consequens oportuit Deum incarnari et Virginem parere, quod
non fuisset opportunum.

	|40-45.~  Posuit etiam aliam rationem, que est hec: Si
per rationem naturalem potuissent sciri arcana Dei et cognosci
divinitas et ordo omnis quem ipsa divinitas tenet et vult esse in
omnibus creaturis, hoc percepissent magis antiqui philosophi, qui
sciverunt omnia que possunt inveniri per viam nature: sed nimis
investigantes, semetipsos sapientes existimantes, stulti facti
sunt; ad Romanos, primo capitulo.  Et quia per rationem naturalem
non invenerunt scientiam omnem de divinitate et eius operibus, et
noluerunt credere ea que credenda sunt, ad salutem necessaria,
ideo datum fuit illis ad eternum luctum, et privati sunt
fruitione divina et gratia sempiterna.  Et desiderare vidistis
sine fructu tales, quorum esset iam desiderium quietatum, quod
est eternaliter datum eis pro luctu, quia desideraverunt videre
arcana divina per vim nature.  Ego dico de Aristotele, et de
Platone, et de multis aliis.  Et hic inclinavit frontem, et plus
non dixit, et remansit turbatus.  Remansit hic turbatus
Virgilius, quia forte fuerat unus de illis, qui talia voluerunt
scire per vim nature, et ipse cum aliis philosophis et poetis in
Inferno existit.  Vere, vere, nec philosophi antiqui, nec ipse
Sanctus Augustinus, sciverunt omnia secreta Dei.  Magnum laudis
preconium est quando unus homo bene scit unam scientiam.

	|46-48.  Nos devenimus.  Noi devenimmo~: hec est tertia
pars huius capituli, in qua auctor tractat de conditionibus
secunde speciei, idest de illis, qui tardaverunt penitere suorum
peccatorum usque ad mortem, stantes in pertinacia Ecclesie.  Nos
devenimus interim ad pedes montis: hic reperuimus rupem tantum
altam, quod in vanum ibi essent crura prompta, idest bene fortia,
ad ambulandum.  Per hec verba auctor denotat, quod virtus est
circa difficile, que stat in medio duarum malitiarum, et
difficilius est attingere medium quam extrema.  Sed hic nota,
quod auctor intelligit hic de virtute morali, quia virtus moralis
consistit in medio semper duarum malitiarum; in medio quoad nos:
et ideo difficile est invenire medium in moralibus, quod non
contingit fieri nisi uno modo.  Ideo dicit Aristoteles, in
secundo Ethicorum, quod ire ad medium non contingit nisi solum
uno modo; recedere autem a medio contingit omnifarie.

	|49-51.~  Et quantum erat difficilis accessus super illum
montem, per quem oportuit Dantem ascendere cum duce suo Virgilio,
ostendit per quamdam comparationem.  Ad quam intelligendam nota,
quod est una civitas in riparia Ianuensi versus orientem, que
vocatur Lerice; est prope Portum Veneris per quinque milliaria
ytalica.  Alia civitas est in principio Provintie et in fine
riparie Ianuensis, versus occidentem: sed civitas Ianue est quasi
in medio istarum duorum civitatum, scilicet Lerice et Turpie: et
omnes iste sunt in lictore maris Mediterranei, sive Leonis.  Iam
inter istas civitates est ita mala via et cum ascensu tam
terribili, quod equi non possunt ascendere nec descendere propter
mirabiles descensus et ascensus; sed sunt pexime.  Adhuc dicit
quod ista via, per quam erant ascensuri, erat {p}eior, et magis
aspera, et magis montuosa: ymo peior via, que est inter illas
duas civitates, esset una scala aperta et agilis respectu istius. 
Inter Lericem et Turpiam, magis deserta, magis silvestris, via
erat una scala respectu illius agilis et aperta.

	|52-54.~  Nunc quis scit ad quam manum descensus
declinat, dixit magister meus, firmando passum, ita quod possit
ascendere qui vadit sine ala?  Quasi dicat: Vix angelus, qui
habet alas.  Vult dicere quod homo, vivens sine macula, non est. 
Fingit auctor quod ipsemet vidit hic aliquam viam ad eundem.

	|55-60.~  Et interim quod tenebat visum inclinatum,
examinabat de itinere mentem, scilicet suam, et ego respiciebam
sursum circa saxum, ad manum sinistram michi apparuit una gens,
idest multitudo animarum, que movebat pedes versus nos, et non
apparebant, scilicet movere pedes: ita movebantur lente, idest
tarde.  Hic denotatur quod ille anime fuerunt lente, pigre, et
tarde, ad penitendum de peccatis suis.

	|61-63.~  Leva, dixi ego, o magister, oculos tuos: ecce
abhinc quis nobis dabit consilium; sed tu a teipso illud habere
non potes.  Quasi dicat: Nullus potest scire omnia per se.  Ymo
etiam homo sapiens petit consilium a minus sapientibus.  Forte
que tu non nosti, novit servus tuus, et forte asellus: nam asinus
per naturam scit aliqua, que homo non novit per artem, sicut
patuit in asina Balaam.  Dicit Guido Bonatti, quod fuit expertus,
asinum suum novisse quod ipse non noverat, qui fuit tam magnus
philosophus.

	|64-66.~  Respexit me tunc, et cum libero aspectu, idest
leta facie et liberali, respondit: Vadamus illuc, quia ipsi
veniunt plane; ad denotandum, quod illos pigros decet purgari et
sollicitari, ut veniant: et tu, Dantes, habe bonam spem: quasi
dicat: Si illi pigri querunt illuc venire, quanto magis tu, qui
providisti tibi ante mortem et in vita, potes bene sperare.  Et
tu firma spem, dulcis fili.

	|67-72.~  Adhuc erat ille populus longinquus, ego dico
post nostros per mille passus, quantum, supple tantum, unus bonus
iactor proiiceret cum manu; quando se strinxerunt omnes apud
duras massas, idest dura saxa, alte ripe, et steterunt firmi et
stricti, sicut ad respiciendum, qui vadit dubitando, stat,
scilicet homo.  Notandum est hic quare auctor fingit istos tardos
et pigritantes ad penitentiam, exules extra Purgatorium stare
sine aliqua pena et vagantes, non reperiendo ostium introytus. 
Dicunt hic aliqui, quod illud expectare est una magna pena, quia
perditio temporis multum affligit, et quod tali modo et cum tali
pena isti sic purgantur.  Sed ista responsio est unum
subterfugium ignorantie.  Sed procul dubio Dantes loquitur hic
moraliter de Purgatorio morali, quia multi sunt in hoc mundo
tardantes penitere de peccatis suis, et de talibus sunt multe
species, sicut dictum est, saltem quinque; et isti possunt dici
perdere tempus, quia etiam bona que faciunt non prosunt, sicut
prodessent si penituisset eos peccatorum: et videntur talium bona
opera quasi mortua, qui, licet non valeant ad augmentum vite
eterne, valent ad aliqua temporalia, ut alibi dicetur.

	|73-78.~  O bene finiti, o iam spiritus electi, Virgilius
incepit, per illam pacem, que ego credo quod per vos omnes
expectetur (quasi dicat, qui iam estis certi de vestra salute,
scilicet de vita eterna: nam satis habet ille, qui certus est
habere vitam eternam; homo non deberet tardare penitentiam
propter iudicium Dei, de quo dicit Ecclesiastes, decimo capitulo:
Ne tardes converti ad Dominum et ne differas de die in diem, ne
forte veniat ira illius et disperdet te: homo non deberet
differre penitentiam.  Etiam ad Arthonium dicit Seneca: Nemo tam
divos habuit faventes, ut crastinam diem possit sibi polliceri. 
Idem Seneca ad Lucillum: Omnia aliena sunt, tempus autem nostrum
est) dicite nobis ubi montanea iacet, ita quod possibile sit ire
sursum, quia perdere tempus illi, qui plus scit, plus displicet.

	|79-87.~  En quid isti fecerunt: Ille anime, auditis
verbis Virgilii, sicut ovicule exeunt ex clauso, idest de
clausura, ubi retinentur, idest de caulis, singule, bine, terne;
et altere stant timide, atterrando, idest ad terram inclinando,
oculum et caput; et id quod una facit et alie faciunt,
adherentes, idest super dorso ponentes eidem, si illa se firmat,
simplices et quiete, et quare id faciunt nesciunt (iste anime
faciunt sicut pecudes faciunt loquendo moraliter, multi homines
in hoc mundo faciunt sicut pecudes.  Quot homines credis tu esse,
qui multa faciunt et non sciunt quid faciunt?  Et si
interrogerentur: Quare sic fecistis? responderent et dicerent:
Quia sic alii fecerunt); sic vidi ego movere, ad veniendum,
caput, idest la |testa~, illius mandrie, idest gregis, fortunate,
tunc, pudice in faciem et in eundo honeste.  |Pudicam~, idest
castam in apparentiam.  Fingitur quod mirate sunt ille anime,
videndo Dantem vivum.  Et quare mirantur?  Quia nesciverunt sibi
providere de prima penitentia bona hora, sicut fecit Dantes.

	|88-93.~  Quam primum illi anteriores viderunt ruptam
lucem in terra, idest radium solis a meo dextro latere, ita quod
umbra mei erat apud griptam, steterunt et traxerunt se retro
aliquantulum, et omnes alii, qui venibant prope, nesciendo
causam, fecerunt tantumdem, idest fecerunt, sicut alie anime, que
retro se etiam traxerunt.

	|94-96.~  Sine vestra interrogatione ego vobis confiteor,
quod istud est corpus humanum, quod vos videtis, propter quod
lumen solis in terra est fixum, idest divisum, scilicet propter
umbram.

	|97-99.~  Ne miremini, sed credatis, quod non sine
virtute, que a celo veniat, querit superare vestram parietem,
idest querit ire super circulum et locum, ubi vos estis.  |Non
sine virtute~: idest sine gratia divina, nullus potest de
peccatis exire.  |Parietem~: idest montaneam, que stat sicut
paries circa istum circulum.

	|100-102.~  Sic magister, scilicet, dixit; et illa gens
digna, idest dignitosa: Redeatis, dixit, intretis ante igitur,
cum dorsis manuum faciendo nobis signum.  Idest, quando ibitis
per montem elevetis manus, ut videamus viam per quam itis. 
Moraliter vult dicere: Virgilius fecit viam cum calamo; scribendo
libros, fecit et ostendit viam virtutis multis gentibus.

	|103-105.  Et unus de ipsis incepit.  Et uno di loro
cominci@o~: hec est quarta pars huius capituli, in qua auctor
tractat de una anima moderna, que anima fuit anima regis
Manfredi, filii imperatoris Frederici secundi; qui rex Manfredus
habuit conflictum a Karolo primo, qui venit de Frantia, vocatus
per papam Clementem quartum, ut occuparet et devinceret regnum
Cicilie, quod regnum contra velle pape et Ecclesie occupabat iste
rex Manfredus.  Et pro intelligentia istius hystorie notandum
est, quod, mortuo bono rege Guillelmo, ultimo rege Cicilie, de
stirpe Ruberti Guiscardi, de sua progenie non remansit proles,
nisi domina, soror Constantia, filia ipsius boni regis, monaca
Ordinis Sancte Clare in monasterio civitatis Panormi, que fuit
monaca ultra quadraginta annos, que fuit optima domina, honesta,
spiritualis et devota et magne penitentie.  Deficiente sanguine
regio, placuit tunc pape, qui sedebat, quod Henricus, filius
Frederici primi de Svevia Barbarusse, veniret ad regnum Cicilie
et occuparet regnum sub obedientia Ecclesie: quod et factum est. 
Ultra hoc voluit papa, quod ista nobilis domina soror Constantia,
filia quondam Bonguillelmi regis, extraheretur de monasterio et
daretur in uxorem isti Henrico: quod et factum est.  Que cum
esset quinquagintasex annorum, concepit et peperit unicum filium,
scilicet Fredericum secundum, inimicum Ecclesie sancte Dei, qui
fuit postmodum rex Cicilie, et imperator, et filius et persecutor
Ecclesie sancte Dei; qui genuit multos filios, inter quos unum
filium habuit naturalem, sive spurium, nomine Manfredum, qui, ut
dictum fuit superius sepe, devenit cum suis astutiis, post mortem
patris, rex Cicilie.  Demum fuit interfectus in prelio iuxta
Beneventum, civitatem Apulie, et tunc erat ipse excommunicatus et
inimicus pape et Ecclesie; et ibi fuit vulneratus duobus
vulneribus mortalibus.  Tamen, antequam moriretur, penituit eum
et recommendavit se Deo, et dixit culpam suam coram Deo, et sic
mortuus est; et tandem fuit sepultus in capite pontis prope
Beneventum.  Et quando sepeliebatur tamquam corpus
excommunicatum, multi nobiles proiecerunt lapides super corpus,
dicentes: Requiescat in pace.  Tandem, de mandato Clementis pape,
ossa sua fuerunt exhumata, et exfossata atque extracta cum sono
campanarum, extinctis cereis, excommunicata, proiecta per fluvium
extra Regnum; quod flumen vocatur Verde.  Hec omnia egit
episcopus Conscentie de mandato Clementis pape.  Conscentia est
una civitas in regno Apulie sic dicta.  Et unus de ipsis incepit:
Quicumque tu es sic eundo, volve visum, pone mentem, idest
respice, si illinc, idest in mundo, me vidisti unquam.

	|106-108.~  Ego me volvi versus eum et respexi fixus,
idest fixe intuens: flavus erat et pulcher (|biondo~, flavus) et
gentilis aspectus; sed unum de superciliis, unus |culpo~, idest
ictus, diviserat unum superciliorum divisum.  Iste fuit spiritus
Manfredi regis, qui vere habuit aspectum regalem.  Auctor tamen
non potuit in vita presenti vidisse istum regem Manfredum, qui in
conflictu prope Beneventum, ut dictum est, fuit istis vulneribus
interfectus in millesimo ducentesimo sexagesimo quinto, et Dantes
natus est in millesimo [ducentesimo] septuagesimo quinto.  Sed
bene auctor potuit audivisse ab his, qui viderant eum
recentissime, et quomodo ipse rex Manfredus erat pulcher in
aspectu, |biondo~, idest flavus in capillis, et de aliis suis
conditionibus.

	|109-117.~  Quando a me fuit humiliter disdictum, idest
denegatum, non vidisse eum unquam, dixit: Nunc videas; et
monstravit michi unam plagam in summo pectoris.  Postea
subridendo dixit: Ego sum nepos Constantie imperatricis.  Ego te
precor, quod, quando tu redis, scilicet in mundum, vadas ad meam
filiam pulchram, genitricem honoris Cicilie et Aragonie, et dicas
illi verum, si aliud dicitur.  Hic posset merito dubitari, cur
hic Manfredus denominat se ab ava, idest matre patris sui
Frederici secundi, et non a patre.  Dicendum quod tres potuerunt
esse cause.  Prima est, quia ava sua, domina Constantia, fuit
optima mulier, sancta; pater suus, scilicet Fredericus, fuit
malus homo et inimicus Ecclesie, de secta Epicur[e]orum.  Secunda
causa potuit esse, quia iste Manfredus conspiravit in mortem
patris; ideo noluit se denominari ab ipso.  Tertia causa fuit,
quia erat expurius.  Et ideo dicit verum, quod ipse fuit nepos
domine bone Constantie, quia ipse scilicet erat filius Frederici,
filii ipsius bone Constantie: que, quinquagesimo sexto anno
etatis sue, peperit istum Fredericum publice in cuba Panormi,
sive in cuba civitatis Panormi.  Cuba est unum viridarium, sive
giardinum, forte ita pulchrum, sicut sit in mundo, et unum
spatium maximum, in quo sunt omnia genera arborum nobilium, sicut
sunt cederi, pomerancia, lomones, poma Adam, etc.  Et quia ista
Constantia in quinquagesimoquinto anno etatis sue genuit istum
Fredericum, et quinquagesimosexto peperit et in senectute, quod
visum fuit et reputatum miraculum, quotiescumque ille Fredericus
voluit dicere unum magnum factum, semper dicebat: Per illud
miraculum, quo me genuit mater mea.  Manfredus rex habuit unam
filiam, nomine Constantiam, etiam optimam dominam et spiritualem
mulierem, que fuit maritata don Petro, qui accepit Ceciliam a
Karolo secundo, filio Karoli primi: qui don Petrus genuit, ex
ista Constantia, don Iacobum, regem Aragonie, et don Fredericum,
regem Insule Cicilie.  Ad istam Constantiam, optimam dominam,
reginam Arragonie, mictebat dictus Manfredus auctorem, ut
portaret sibi nova de eo.

	|118-120.~  Postquam ego habui ruptam personam de duobus
ictibus mortalibus, ego me reddidi, plangendo, illi qui libenter
parcit.  Iste habuit duos ictus mortales, unum in capite, qui
ictus divisit caput in duas partes; alium in pectore.  Videns se
vulneratum ictibus, de quibus erat impossibile ipsum liberari,
conversus est ad Deum cum magna contritione, et penituit eum
omnium suorum peccatorum.  Licet tardaverit usque ad mortem istud
penitere, tamen Deus sibi pepercit sibi: et posito quod esset
excommunicatus, voluisset libenter absolvi, sed non habuit
spatium; et tamen Deus sibi pepercit, quia quousque anima est in
corpore, si homo penitere vult, Deus vult parcere semper.

	|121-123.~  Horribilia fuerunt peccata mea, sed bonitas
infinita habet ita grandia brachia, quod apprehendit quidquid
convertitur ad illam.

	|124-129.~  Sed [si] pastor, idest episcopus, Conscentie,
idest illius civitatis, qui ad venationem mei, idest ad
persecutionem, sive ad persequendum me, fuit missus per Clementem
tunc, idest papam, in Deo bene legisset istam faciem, idest si
scivisset quomodo sum salvatus, ossa corporis mei essent adhuc in
capite pontis prope Beneventum sub custodia gravis more; idest
adhuc essent in sepultura, in qua fui sepultus, et non
exfossasset ea inde.

	|130-132.~  Nunc illa balneat pluvia et movet ventus
extra Regnum, quasi prope Viride, idest illud flumen Viride
vocatum, ubi illa, idest in illo loco, transmutavit [lumine]
extincto, sicut fit cum excomunicatis.

	|133-135.~  Propter eorum, scilicet pastorum Ecclesie,
maledictionem, iam non perditur, idest tollitur, quin possit
reddi, idest reverti, ad eternum amorem, idest converti ad Deum,
quousque spes habet florem viridem, idest dummodo hominem
peniteat ante mortem cum bona cognitione.  Nota quod papa
Clemens, qui tunc in millesimo ducentesimo sexagesimo quinto
sedebat, scripsit episcopo Conscentie, quod exfossaret ossa
Manfredi et excomunicaret ea et proiiciret ad ventum et aquam
extra Regnum: et sic fecit dictus episcopus.

	|136-141.~  Verum est quod quis in contumacia moritur
sancte Ecclesie, esto quod fine, idest vite sue, eum peniteat,
stare ei convenit istam ripam foris pro omni tempore, quod ipse
scilicet contumax stetit, triginta scilicet tempora in sua
presumptione, si tale decretum magis breve per bonas preces non
devenit, idest efficitur.  Vult dicere auctor, quod quilibet, qui
stetit in sua presumptione contumax contra Ecclesiam, licet
convertatur in fine sue vite, pro omni mense, vel anno, oportet
eum stare extra ripam in exilium, antequam possit ire ad verum
Purgatorium, triginta menses, vel annos, etc.

	|142-145.~  Vide ammodo si tu me potes facere letum,
revelando mee bone Constantie, idest filie mee Constantie, idest
regine Arragonie, qualiter, idest in quo statu me vidisti, et
etiam stare in deventum, idest quod non possum ascendere sursum;
quia hic per illos de mundo multum superlucratur, idest multum
prosunt nobis orationes facte a vobismetipsis in illo mundo.  Duo
volebat hic Manfredus: primo, quod Dantes notificaret filie sue,
quomodo non erat dampnatus, et sic toti mundo; secundo, ut filia
sua oraret et faceret fieri orationes pro ipso, quia, non
obstante quod esset excommunicatus et commisisset horribilia
peccata, tamen in fine, cum bona cognitione, habuit bonam
contritionem, unde salvatus est, nec saluti sue posset obsistere
excomunicatio.

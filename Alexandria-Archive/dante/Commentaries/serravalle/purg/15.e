	|SUMMARIUM~.  In isto quintodecimo capitulo, quod
incipit: ^Quanto, a termino hore tertie~, auctor tractat de vitio
ire, tertio vitio, seu peccato, mortali.  Tamen, primo, ponit
apparitionem unius angeli, qui purgavit auctorem a vitio invidie. 
Secundo, auctor pertractat unum dubium: Quomodo potest esse quod
unum bonum, divisum in plura, non minuatur, ymo auge[a]tur? 
Tertio auctor describit unam visionem tripartitam, per quam datur
doctrina ad temperandum vitium ire.  Prima pars illius visionis
fuit de actu quem tenuit Virgo Maria, quando ipsa reperit Filium
in templo, in medio doctorum.  Secunda pars fuit de Phisistrato
rege, qui tam clementer se habuit cum illo, qui amplexatus fuit
filiam suam.  Tertia pars fuit de Santo Stephano, qui oravit pro
suis persecutoribus.  In fine capituli auctor invenit unum magnum
fumum.  Videantur hystorie in Commento. 

	|Proemio.~  ^Quantum ab ultimatione.  Quanto de
ultimare~: istud est quintumdecimum capitulum huius Purgatorii,
in quo purgatur vitium ire; in quo intrabit auctor tertium
circulum Purgatorii, qui tertius circulus dicitur locus ubi
purgatur vitium ire, sive iracundie: et dividitur in quatuor
partes principales.  Quarum in prima parte, auctor describit
apparitionem unius angeli purgantis ipsum auctorem de peccato
invidie. 

In secunda parte, que incipit ibi: 

     Meus magister et ego; 
     Lo mio maiestro e io, 

auctor declarat quoddam dubium positum in capitulo precedenti,
et solvit quamdam dubitationem, que oritur de solutione dicti
dubii. 

In tertia parte, que incipit ibi: 

     Quando ego volebam dicere; 
     Quando io voleva dicere, 

auctor describit quamdam visionem, per quam potest haberi bona
doctrina ad temperandum vitium ire. 

In quarta parte, que incipit ibi: 

     Quando anima mea; 
     Quando l'anima mia, 

ponit auctor interpretationem et causam visionis, et causam huius
visionis facte. 

	|1-6.~  Primo igitur, continuando dicta dicendis, auctor
describit horam que tunc erat, et dicit quod erat vespertina,
quia tunc tantum erat de die, antequam sol iret ad occasum,
quantum a principio diei usque ad tertiam.  Dicit hoc auctor per
circuitionem verborum sic: Quantum ab ultimare, idest ab
ultimatione, idest terminari, vel finiri, hore tertie, ad
principium diei, apparet de spera, scilicet solis, que semper ad
guisam, idest similitudinem, pueri, ludit (idest spera solis
videtur ludere, sic scintillando, ad modum pueri ludentis;
qui[a] sicut pueri continue sunt in motu, ita opera solis
continue movetur: puer etiam continue crescit usque ad medium
vite; sic sol semper ascendit usque ad meridiem, postea
declinat), tantum apparebat iam versus sero soli sui cursus
remansisse; vesperum ibi et hic media nox erat.  Vult dicere quod
quantum spatium est a solis ortu usque ad horam tertiam, tantum
erat tunc adhuc de die usque ad occasum solis; et sic erat hora
vespertina ibi ubi erat auctor, et in emispirio anthartico erat
media nox. 

	Sed hic oritur dubium: quod videtur, secundum multa
predicta, quod, quando est meridies in emispirio inferiori, in
superiori debet esse [media] nox, et e converso; et quando est in
inferiori emispirio tertia, in superiori deberet esse vesperum;
et sic de singulis.  Ad hoc dicendum est, quod posito, sicut
tenet auctor, quod mons Purgatorii sit de directo oppositus
Hierusalem, scilicet monti Calvarie, super quo Christus fuit
crucifixus, si quis esset in Hierusalem sic sibi accideret; et
sic est tenendum, quod semper hore se per oppositum habent hiis
qui sunt in Hierusalem, et hiis qui essent ibi in monte illo
Purgatorii: sic [ibi] vesperum, et hic media nox.  Accipit auctor
|hic~ pro quinto climate, in quo erat auctor quando composuit
istum librum; et credendum est quod auctor per hoc, adverbium
loci, |hic~, intelligit de Ravenna et Verona, in quibus
civitatibus composuit hoc opus.  Et hoc satis ymaginabile est,
quia in Hierusalem est quasi semper equinoctium: quod non sic
accidit in quinto climate, in quo noctes sunt aliquando sexdecim
horarum, sicut sub Capricornio; et aliquando dies sunt etiam
sexdecim horarum, sicut sub Cancro: et hoc quia terra est
tumultuosa, et sol discurrit per circulum zodiacum, sive per
circulum obliquum, qui declinat; et ideo stat bene quod ibi erat
vesperum, et hic, scilicet Ravenne vel Verone, esset media nox,
etc. 

	|7-9.~  Et radii nos feriebant per medium nasum (et hoc
videtur verum, quia ipsi ibant versus occidentem, et iam erat
hora vespertina), ex eo quia per nos circumdatus erat ita mons,
quod iam recti ibamus versus occasum. 

	|10-12.~  Nunc ostendit auctor apparitionem angeli,
dicens: Quando ego sensi michi gravari frontem a splendore,
scilicet angeli, satis plus quam prius, et stupor michi erant res
non manifeste.  Non est hic intelligendum, quod lumen solis
esset multiplicatum ibi; sed hoc accidebat quia lumini solis
adiunctus fuit splendor angeli venientis; et propter tantum
splendorem, sic fuit gravatus auctor in oculis; et merito, quia
res animos incognita turbat, ut dicit Virgilius.  Ideo dicit
auctor, quod factus fuit stupidus, quia nesciebat quid esset. 

	|13-15.~  Unde ego levavi manus versus summitatem meorum
superciliorum, et feci michi solecchium (idest apposui michi
manum supra frontem ad contemperandum radios solis, ut possem
discernere quid hoc esset: quia solecchium est appositio manuum
supra frontem, et sic [fit] co[nte]mperatio superflui visibilis),
quid de superfluo visibili limat, idest contemperat. 

	|16-24.~  Iam per comparationem quamdam auctor ostendit,
sive declarat, illum splendorem sic: Quando radii solis
repercutiunt aquam in speculo, si aqua movetur, vel speculum,
radii solis resiliunt ad oppositam partem, et agitantur, unde
quis hoc videt, miratur; sic radii illius splendoris, scilicet
angeli, faciebant.  Sicut quando ab aqua, vel a speculo, saltat
radius ad oppositam partem, ascendendo sursum per modum pare,
idest pari modo, ab illo qui descendit, et tantum separatur a
casu petre in equalem tractum, sic[ut] monstrat experientia et
ars ([experientia], quoad oculum videntis, et ars, scilicet
perspectiva, que tractat de radiis visualibus, procul dubio
demonstra[n]t, quod omne corpus proiicit radios solis
percutientes eum, et sic fit reverberatio radiorum.  Et licet hoc
non percipiatur in aiere, cum sit corpus quod leviter cedit,
tamen etiam proiicit radios et fit reverberatio in aiere: sed in
speculo et in aqua hoc fit valde perceptibiliter; nam si quispiam
respiciat in speculo, quia radius non potest penetrare speculum,
tunc tua ymago, vel tuum ydolum, reflectitur ad te.  Nam alius
est radius descendens a sole, vel ab alio corpore luminoso; alius
est qui reflectitur, etc.  Ita accidebat hic auctori, quia radii
angeli, percutiendo in faciem auctoris, reverberabant et
faciebant ad oppositam partem lumen.  Regula est in geometria,
quod omne corpus mundum, percussum a radiis luminis, reiicit
radios et sic fit reflexio); sic michi fuit visum a luce refracta
unum ante me esse percussum, ex quo ad fugiendum mea visio fuit
cita, idest oculi mei fuerunt festini.  |Racta~, idest cita. 

	|25-27.~  Quid est illud, dulcis pater, quod ego non
possum defendere, sive schermare, visum tantum, quod michi
valeat, dixi ego, [et] videtur versus nos esse motum, idest ad
veniendum?  Auctor fuit attonitus ex tanto lumine; ideo non
poterat tantum facere sibi scutum ad oculos cum manibus positis
supra frontem, ut bene posset illud intueri, nec poterat superare
vim radiorum.  Radius ille semper movebatur versus Dantem. 

	|28-30.~  Cui respondens Virgilius dixit: Ne mireris si
adhuc te obfuscat familia veli, michi respondit: nuntius est, qui
venit ad invitandum ut homo saliat, idest ascendat.  Familia
celi, natura angelica est, que semper ministrat: erat enim
angelus missus a Deo ad invitandum Dantem, ut ascenderet ad alium
circulum. 

	|31-33.~  Modo Virgilius confortat Dantem, dicens: Cito
erit quod ad videndum istas res non erit tibi grave; sed erit
delectatio quantum natura ad sentiendum te disposuit.  Idest,
quando tu eris purgatus a vitiis capitalibus, et erunt abrasa
omnia semptem peccata, que depinxit in facie tua angelus qui
stabat supra portam Purgatorii, tunc visio angelorum non erit
tibi gravis; idest, non erit tibi grave videre angelos, sed erit
tibi delectabile, quantum natura te disposuit ad sentiendum. 
Quasi dicat: Non credas te habiturum delectationem quantam habent
Cherubin et Seraphin, quia natura tua non est capax tante
beatitudinis.  Preterea, nec in isto corpore mortali ita bene
poteris videre, sicut videbis quando anima erit libera a corpore
et separata. 

	|34-36.~  Postquam pervenimus ad angelum benedictum, cum
leta voce dixit: Intra hac ad unum gradum, multo minus, quam alii
sunt, erectum.  Per hunc gradum auctor ascendit in circulum
tertium, ubi purgatur ira, sive iracundia; qui erat minus rectus
quam circuli ubi purgantur superbia et invidia. 

	|37-39.~  Nos ascendebamus, iam recedentes inde: et Beati
misericordes, fuit cantatum retro; et Gaude, idest letare, tu qui
vincis.  Nota quod quando auctor ascendit illum, intrando in
tertium circulum, angelus abrasit aliud peccatum de fronte
auctoris, scilicet purgavit vitium invidie; et tunc anime ille
que ibi letate sunt (cuius oppositum facerent invidi), et Beati
misericordes et Gaude tu qui vincis, scilicet vitium invidie; que
fuerunt verba dicta in gloriam auctoris. 

	|40-45.  Meus magister.  Lo mio maiestro~: hec est
secunda pars huius capituli, in qua solvitur dubium pretactum in
capitulo precedenti.  Dictum enim fuit superius per illum
invidum, scilicet per Guidonem de Duce: O humana gens, cur
apponis cor ibi ubi esset necesse de consorte diveto, de
consortibus carentia, idest carere consortibus? quod dubium
declarat Virgilius.  Ne perdatur tempus, fingit hoc facere dum
vadunt ad locum iracundorum, ita quod reflectit se. 

	Meus magister et ego soli ambo sursum ibamus, et ego
cogitavi, eundo, profectum, idest aliquid proficuum, acquirere in
verbis suis; et direxi me ad eum sic interrogando: Quid voluit
dicere spiritus de Romandiola, et divetum, idest vetationem, et
consortem, idest et consortium, memorando? 

	|46-48.~  Ex quo ipse, scilicet Virgilius, ad me,
scilicet dixit: De suo maiori defectu cognoscit dampnum; et ideo
non miretur, scilicet aliquis, si ipse alios reprehendit, ad hoc
ut minus plangatur, idest ut homo virtuose se regat et non peccet
in vitio invidie, et ut minor luctus inde sequatur.  Nam ipse
cognoscebat quam penam portant invidi: ideo nemo miretur si fecit
illam reprehensionem contra humanum genus, quod nimis declinat ad
res terrenas, unde nascitur invidia ista; quia spiritus ille, sic
reprehendens, movebatur a caritate dum dixit illud: que caritas
est opposita invidie. 

	|49-51.~  Quia bene scivit vestra desideria, ubi, idest
quando, propter sotietatem pars diminuitur, sive scematur,
invidia movet mantacum, scilicet folles, ad suspiria, quia bona
temporalia non possunt possideri cum sotio.  Quomodo si tuum
valet mille ducatos, non potes dare medietatem eorum, nisi tibi
minuantur ea que habebas; et ideo, quia qui nimis ponit cor ad
divitias huis mundi, invidet habenti plus quam ipse habeat; ideo
folles sufflant suspiria, idest accendunt animum ad invidiam. 
Sed si homines haberent animum ad bona spiritualia, non expediret
invidia, quia bona spiritualia, participata pluribus, non
minuuntur, ymo crescunt. 

	|52-57.~  Sed si amor supreme spere, idest bona
spiritualia, torqueret in superiorem partem desiderium vestrum,
non esset vobis ad pectus ille timor; idest, non oporteret timere
diminutionem: quia bona spiritualia non minuuntur si pluribus
participantur, ymo crescunt per participationem; et hoc, quia
quantum dicitur plus ibi nostrum, possidet tantum plus de bono
quilibet, et plus de caritate ardet in illo claustro. 

	|58-63.~  Facta declaratione huius dubii, modo movet unum
aliud dubium, quod oritur ex declaratione facta; quod dubium est
tale: Quomodo est possibile quod una res, communicata pluribus,
augeatur: Ad quod dubium respondet Virgilius, redarguendo
auctorem de suo errore, dicens: Quia tu solum habes respectum ad
temporalia, et non ad spiritualia, ideo hec non perpendis; et ubi
deberes habere lucem, habes tenebras. 

	Movet igitur dubium auctor dicens: Ego sum et sim
contentus magis ieiunus, idest ego dubito plus quam prius, dixi
ego, quam si plus tacuissem, et plus dubii in mente aduno, idest
coadecervo.  Quomodo esse potest, quod unum bonum distributum,
idest divisum, in plures possessores, faciat illos ditiores, quam
si a paucis esset possessum? 

	|64-66.~  Nunc respondet Virgilius, dicens.  Et ipse ad
me, scilicet dixit: Ex eo quod tu refigis solum mentem ad res
terrenas, de vera luce tenebras acquiris, idest in loco vere
lucis habes tenebras. 

	|67-75.~  Illud infinitum et ineffabile bonum, quod ibi
supra est, ita currit ad amorem, sicut ad lucidum corpus radius
venit.  Idest: Deus, qui est summum infinitum bonum, spargit
radium gratie sue et infundit mentibus hominum; et ille, scilicet
mentes hominum, capiunt gratiam illam secundum capacitatem suam:
et illa gratia magis augetur quanto a pluribus mentibus
participatur.  Verbi gratia, hoc potest declarari etiam in rebus
spiritualibus humanis.  Lectio, quam doctor legit in scolis,
nonne distribuitur inter omnes qui attente audiunt? et mentes
diversorum hominum nonne sunt diverse?  Ita una mens capit plus
et minus quam alia, secundum quod plus et minus intelligunt. 
Modo illa doctrina in magistro, propter hoc quod plures mentes
plurium hominum ceperunt eam, sic distributa non minuitur, ymo
dilucidatur et declaratur cotidie magis.  Deus igitur ita currit
ad amandum et amorem, sicut currit solis radius, quia radius
solis percutit lapidem, percutit aquam, percutit lutum, percutit
speculum: sed speculum magis recipit splendorem, sive de
splendore, quia est magis dispositum ad recipiendum quam lutum. 
Ita faciunt mentes hominum: quia alique mentes magis disposite,
magis recipiunt; que autem sunt minus disposite, minus recipiunt. 
Tantum se dat, quantum reperit in mentibus, quia quantum caritas
extenditur, crescit super eas eternus valor, idest eterna
bonitas, sive gratia Dei.  Et quanto plures gentes hic supra
incenduntur, plus ibi est ad bene amandum, et plus ibi amatur; et
sicut speculum unus alteri reddit.  Sicut et facies unius
hominis, posita ante unum speculum, apparet ibi unum ydolum
illius faciei; si ponuntur duo specula, apparebunt duo ydola; si
tria secula, tria ydola; si decem specula, decem ydola; si mille
specula, mille ydola apparebunt, et tamen illa facies non
minuitur, representata in pluribus speculis. 

	|76-81.~  Facta ista declaratione, Virgilius consulit
auctori, dicens: Si mea ratio te non diffamat, idest non aufert
a te famem, et non satiat, idest clarificat, vel tibi ad plenum
non satisfacit, videbis Beatricem, et ipsa plene subtrahet a te
istam et quamcumque aliam bramam, idest appetitum, vel
voluntatem; idest, reddet te clarum de isto dubio et de quocumque
alio.  Quasi dicat Virgilius: Non stes contentus solum ad
rationem naturalem, sed ad theologiam que omnia dubia declarat:
ad quam si vis cito venire, procura tamen quod cito sint
extincte, sicut sunt iam due, quinque plage, que recluduntur
propter esse dolentem, idest que sanantur ex dolore purgativo,
vel solidantur propter penitentiam dolentium. 

	|82-84.  Quando ego volebam.  Come io voleva~: hec tertia
pars huius capituli, in qua auctor describit quamdam visionem,
per quam potest haberi optima doctrina ad fugindum vitium ire. 
Dicit ergo auctor: Quando ego volebam dicere, scilicet Virgilio:
Tu michi appagas, idest satisfacis; vidi me pervenisse super
alium gironem, ita quod tacere me fecerunt oculi vagi. 

	|85-93.  Ibi michi apparuit in unam visionem extaticam
subito esse tractum, et videre in uno templo plures personas
(nota quod visio extatica est mentis elevatio in speculationem;
inde extrahitur actus extaticus, idest extractivus.  Possibile
est enim quod homo taliter elevetur mentaliter in speculatione,
quod quasi omnes virtutes anime sensitive sint sopite.  In hac
visione apparebat auctori esse in uno templo, in quo erant plures
persone; et hic apparuit sibi videre illud quod scribitur Luce
secundo capitulo, scilicet: Cum factus esset Jesus annorum
duodecim, venerunt parentes eius in Hierusalem, et duxerunt eum
secum, tunc quando erat tempus adorationis in die festo. 
Recedentibus de Hierusalem parentibus eius, remansit in
Hierusalem Iesus: quod non cognoverunt parentes eius; et
requirentes eum, scilicet Iesum, inter notos et cognatos per
tres dies, tandem post triduum redierunt in Hierusalem, et
invenerunt in templo inter Doctores, Scribas et Phariseos,
sedentem ipsum, audientem illos et interrogantem.  Cui dixit
Maria mater eius: Fili, quid fecisti nobis sic?  Et pater tuus et
ego dolentes querebamus te.  Hoc fuit in templo Salomonis.  Modo
notandum est, quod sine ira Mater Iesu reprehendit eum; et talis
modus, quem tenuit Virgo Maria, est bona doctrina, quod homo non
loquatur nec agat furibunde, nec cum ira aut iracundia, seu
impetu ire), et unam dominam in introytu cum actu dulci matris,
dicere: Fili mi, quare versus nos sic fecisti?  Ecce dolentes
pater tuus et ego te querebamus; et sic[ut] hic tacuit, scilicet
hiis dictis, id quod prius apparebat, disparuit, idest evanuit. 

	|94-105.~  Inde michi apparuit una alia, scilicet mulier,
cum illis aquis, lacrymis, infra per genas, quas dolor distillat,
quando per grandem displicentiam in aliis natus est, et dicere:
Si tu es dominus ville, idest Athenarum, de cuius nomine inter
Deos fuit tanta lis, et unde omnis scientia disfavillat, idest
emanat, vel procedit, vindica te de illis brachiis arditis, idest
audacibus, que amplexate sunt nostram filiam, o Phisistrate
(nonem proprium tyrampni).  Et dominus michi videbatur benignus
respondere ad eam cum visu, idest facie, temperato: Quia
faciemus nos illis, qui nobis malum desiderant, si ille qui eos
amat, est per nos condempnatus? 

	Notandum est hic quod, sicut scribit Aggelius,
Phisistratus fuit dominus in Athenis, habuit unam filiam pulchram
valde, quam quidam iuvenis ardentissime diligebat, unam puellam,
et quam mater eius quadam die ducens extra civitatem ad solatium,
ille iuvenis, qui eam diligebat, amplexatus est eam et
deosculatus: quo facto, fugit.  Mater puelle ex hoc turbata
nimium et ira repleta, dixit patri puelle, scilicet Phisistrato
domino ville: Si es dominus istius ville, fac vindictam de illo
et brachiis eius, qui amplexatus est filiam nostram. 
Phisistratus, dux Athenarum, videns uxorem suam ira et impetu
plenam, dixit cum facie alacri: Non condempnaverimus ipsum, qui
filiam nostram tam ardenter diligit; quid faciemus hiis qui nos
et nostra odirent?  Et tali modo Phisistratus placavit iram
uxoris sue. 

	Hec hystoria etiam dat bonam doctrinam et bona exempla ad
deponendum iram.  Sed quia textus dicit quod civitas Athenarum
habuit magnam questionem inter [Deos] de nomine suo, idest fuit
questio de nomine Athenarum, et quod ab illa civitate procedit
omnis scientia; notandum est, sicut dicit Augustinus De civitate
Dei: Cycrops, fundata civitate Athenarum, volens ei imponere
nomen, per aliquod augurium diu quesivit.  Tandem transactis
aliquibus diebus, apparuerunt duo prodigia tunc ibi: scilicet
quod reperta est oliva una florida, nata in loco insolito, et
unus fons in loco arido et sicco.  Cycrops, nesciens quid hec
significarent, misit legatos ad Apollinem, a quo habuit
responsum, quod oliva significabat Palladem, Deam sapientie et
scientiarum, et aqua significabat Neptunum, Deum omnium aquarum;
ideo in arbitrio civium stabat nominare civitatem, vel a Dea
sapientie, vel a Deo aquarum.  Consilio habito inter cives, dicit
Augustinus in dicto libro De civitate Dei, quod in consilio
introducte sunt mulieres, quia tunc temporis admictebantur ad
consilia sicut et viri: nec mirum, quum tunc civitas incipiebat
fieri.  Posito ergo partito, et facto scrutineo, una vox plus
reperta [est] ex parte mulierum, et sic dicta est Athena, et sic
vocata a mulieribus, que preferebant Deam, idest Palladem, Deo,
idest Neptuno.  Athena in lingua greca dicitur [A]thanatos, idest
sine morte.  Dicitur ab ^A~, quod est sine, et ^Thanatos~, idest
mors, unde Athanatos, idest sine morte, quia scientia immortalis
est.  Tunc Neptunus iratus, fecit diluvium in territorio
Athenarum: dicit Augustinus, ubi prius, quod fuit unus demon. 
Tunc Athenienses, propter placare Neptunum, ordinaverunt et
statuerunt quod femine numquam admicterentur ad consilia.  Ex
predictis apparet quare textus dixit: De cuius nomine inter Deos
fuit lis, et unde omnis scientia disfavillat.  Propter ea apparet
quod iste due hystorie, tam de Virgine Maria, que sine ira aut
impetu, sed cum maximo moderamine, reprehendit Iesum, et sic de
Phisistrato, [dicunt quod] ira est temperanda.  Nam ira est
accensio sanguinis prope cor, vel ira est impetuosus appetitus
vindicte, ubi sine aliqua patientia, aut aliqua tollerantia,
procedi[tur], etc.  Sed non semper gladio, ymo sepius servitio,
vincitur inimicus.  Uxor etiam Augusti, cum fuerit aliquando
pertractatum de morte Augusti per multos, et sepe fuerit in
periculo, et multos fecerit interfici, nec poterat cessare ab
inimicis, unde multum torquebatur dolore, dixit ad eum uxor sua:
Tu cessas ab inimicis; multos etenim et nimios inimicos habes:
fac, rogo te, sicut faciunt medici; quando vident quod unum genus
medicinarum non prodest infirmis, accipiunt oppositum genus
medelarum: tu cum crudelitate et cum occisionibus diu laborasti
et non potuisti extirpare inimicos tuos; utere aliquanto tempore
clementia, misericordia, parce odientibus te et remitte iniurias. 
Quod iste fecit, adhesit consilio uxoris, misit pro pluribus
inimicis suis, quibus pepercit, dedit veniam, et sic non habuit
amplius inimicos et multos amicos acquisivit.  Omnia ista exempla
dant bonum exemplum hominibus, ut non utantur ira, sed abstineant
ab ea. 

	|106-114.~  Adhuc ponitur alia hystoria Sancti Stephani,
que scribitur in Actibus Apostolorum; qui Sanctus Stephanus, dum
lapidaretur et esset propinquus morti, orabat pro lapidantibus
ipsum: quod exemplum est optimum ad deponendum iram. 

	Postea vidi gentes accensas in igne ire, cum lapidibus
unum iuvenculum occidere fortiter, idest lapidantes, clamando ad
Deum semper: Crucia, crucia.  Et ipsum videbam inclinari,
scilicet in illa mea visione, propter mortem, que eum aggravabat
iam versus terram; sed de oculis faciebat semper ad celum portas,
idest semper porrigebat oculos ad celum, orando ad altum Dominum
in tanta guerra, quod parceret suis persecutoribus, cum illo
aspectu quem pietas disserrat, idest emictit. 

	|115-117.  Quando anima mea.  Quando l'anima mia~: hec
est quarta pars huius capituli, in qua ponitur interpretatio et
causa visionis huius predicte, et ostenditur quomodo auctor
rediit ad se, dimictendo extasim.  Quando anima mea redivit extra
(quia prius erat intus abstracta; illa, que videbat intus,
era[n]t ymmaginaria) ad res veras que sunt extra ipsam vere, ego
recognovi vero[s] non falsos errores.  Dicit errores; sed dicit
illos non esse falsos errores, quia verum erat quod ita fuerat in
facto, sicut sibi videbatur videre in sompno.  Et vult dicere, in
summa: Quando excitatus sum sic, vidi, etc., etc. 

	|118-123.~  Dux meus, qui me poterat videre fieri sicut
homo qui a sompno dissolvitur, dixit: Quid habes, quod non potes
te sustinere, sed venisti plus quam mediam leucam, sive ligam,
velando oculos, idest oculis clausis, et cum cruribus involutis,
idest implicatis, ad similitudinem illius quem vinum vel sompnus
plicat?  Media leuca est unum milliare cum dimidio, secundum
comunem consuetudinem Frantie. 

	|124-126.~  O dulcis pater mi, si tu me auscultas, ego
dicam tibi, dixi ego, id quod michi apparuit, quando crura
fuerunt michi ita sublata, idest quando dormivi.  Et volebat
auctor indicare visionem suam Virgilio, de qua debebat capere
vigorem, et volebat dicere, quomodo erat totus confractus.  Unde
notandum est hic, quod hec subtilis fictio; quia vult auctor,
quod durissimum est parcere et veniam dare offendentibus, quia
nimis naturalis est vindicta, et quod quasi nullum exemplum est
sufficiens inducere homines ad parcendum.  Quasi dicat auctor:
Valde erit michi difficile parcere offendentibus me. 

	|127-129.~  Et ipse, supple dixit: Si tu haberes centum
larvas, idest cooperturas, super faciem, non michi essent clause. 
Quasi dicat Virgilius: Non peto a te quia ignorem, sed petii
propter dare tibi vigorem ad patientiam, et ut tu te non
permictas vinci ab ira, que multos magnos vicit.  Larva est
quoddam coopertorium, quod cooperit faciem, quod non appareat. 

	|130-138.~  Id quod vidisti, fuit ut non excuses, idest
recuses, apperire cor ad aquas pacis, que ab eterno fonte sunt
diffuse.  Non interrogavi, Quid habes? propter id quod facit qui
respicit solum cum oculo, qui non videt quando exanimatum corpus
iacet (per faciem hic intelligitur mens; si igitur hic non
videtur facies, non videtur mens: exanimatum corpus, idest sine
anima tua, est mortuum); sed interrogavi ut darem vim pedi,
scilicet tuo, ut animarem te ad veniendum: sic frugari, idest
sollicitari, convenit pigros, idest oportet sollicitari pigros,
lentos ad utendum eorum vigilia, quando redit; quia plus timetur
reprehensio expressa, quam tacita.  Vult dicere: Non petii te
illa de causa; quia ille qui videt, [non] oculo corporali sed
mentali, sicut erat tunc Dantes, sciebat omnia intrinseca absque
visione exteriori; que non fit quando homo mortuus est: sed
spiritualis visio non deficit, esto quod homo moriatur; ymo mens
separata a corpore, magis videt et lucidius quam mens viventis. 

	|139-145.~  Nos ibamus per vesperum attenti, ultra
quantum poterant oculi elongari, contra radios serotinos, idest
tardos et lucentes.  Et ecce paulatim unum fumum fieri versus nos
sicut nox obscurum, nec ab illo erat locus ut cessaremus; idest,
non poteramus illum vitare: iste nobis abstulit oculos et aierem
purum.  Iam incipit tangere materiam ire, que purgatur in hoc
circulo. 

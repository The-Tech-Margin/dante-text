	|SUMMARIUM.~  In isto vicesimoprimo capitulo, quod
incipit: ^Sitis naturalis, que nunquam~, etc., auctor tractat de
prodigalitate, que est vitium oppositum avaritie; quia
prodigalitas punitur in eodem circulo et cum eadem pena qua
punitur avaritia.  Sed, ut dictum est, avaritia non est proprie
extremum liberalitatis, ut dicit Aristotiles in quarto Ethicorum;
sed extrema liberalitatis sunt prodigalitas et illiberalitas. 
Communiter, tamen, multi accipiunt avaritiam pro illiberalitate. 
Sic etiam in Inferno punit avaros et prodigos in eodem circulo et
eadem pena, ut patet in septimo capitulo Inferni.  Primo, in hoc
capitulo auctor ponit quomodo invenerunt hic unam animam
salutantem ipsos, auctorem et Virgilium, purgatam a vitio
prodigalitatis, cui Virgilius recitat conditionem suam et etiam
auctoris; et petit Virgilius ab illa anima causam tremoris nuper
facti et rumoris auditi in capitulo precedenti.  Que anima,
respondens, dixit ipsi Virgilio, quomodo peregrine impressiones
non fiebant hic in hoc circulo, non ros, non pruina, non aqua,
non nix, non grando, non venti, non arcus celestis, non asub, non
comete, non tonitrua, non coruscationes, etc.; sed tremor ille
fit quando aliqua anima, mundata a peccato, ascendit superius per
montem.  Et tunc Virgilius interrogavit istum spiritum quis fuit:
qui declarat, se fuisse spiritum Statii poete; et quando Titus
Vespasianus vindicavit mortem Christi, tunc de Tholosa, unde erat
oriundus, venit Romam; et quomodo ipse conposuit libros Thebaydos
et Achilleydos, mediante adiutorio quod habuit a libro Eneydos. 
Et tunc auctor indicavit isti spiritui, quod Virgilius erat iste
dux suus; et quomodo tunc ad invicem locuti fuerunt Virgilius et
Statius, auctor dicit in fine istius capituli. 

	|Proemio.~  ^Sitis naturalis que nunquam satiatur.  La
sete naturale che mai non satia~: istud est vicesimumprimum
capitulum istius Purgatorii.  Ex quo in precedenti capitulo
posita sunt remedia, quibus vitatur vitium avaritie, nunc in isto
capitulo auctor tractat de prodigalitate, que opponitur avaritie;
et ista duo vitia merito purgantur hic in Purgatorio, sicut etiam
et in septimo Inferni simul tormentantur avari et prodigi, ut
prehabitum fuit ibi.  Dividitur autem istud capitulum in quatuor
partes.  In quarum prima introducit auctor unam animam illistrem
et nobilem iam purgatam a vitio prodigalitatis, cui Virgilius
recitat conditionem suam et Dantis. 

In secunda, que incipit ibi: 

     Sed dic nobis, si tu scis; 
     Ma dime, si tu sai, 

Virgilius petit ab illo spiritu causam commotionis, sive
terremotus predicti et rumoris auditi supra in precedenti
capitulo. 

In tertia, que incipit ibi: 

     Et sapiens dux: Admodo video rethe; 
     E 'l savio duca: Omai viggio la rethe, 

Virgilius petit a predicto spiritu, quis ipse fuit in superiori
mundo. 

In quarta, que incipit ibi: 

     Ego tamen subrisi; 
     Io pure subrisi, 

auctor manifestat Virgilium illi spiritui predicto. 

	|1-6.~  Primo tamen auctor continuat dicta dicendis.  Nam
in fine precedentis capituli [dixit], quod nunquam habuit
voluntatem accensam ad sciendum aliquid, quantum habebat de
sciendo quid esset ille terremotus.  [Nunc] tangit auctor
voluntatem sub nomine sitis naturalis.  Summaliter vult dicere
auctor, quod tria genabant eum; scilicet dubium predicte rei;
secundo, via implicita; tertio, compaxio, qua compaxiebatur
animabus, que hic purgantur.  Nota, secundum Aristotilem in primo
Methaphisice: omnes homines naturaliter scire desiderant.  Ille
appetitus vocatur hic ab auctore sitis naturalis, que
insatiabilis philosophice, nisi apprehendat primum ens et ipsum
clare speculetur.  Theologice etiam, naturalis appetitus non
potest satiari, nisi anima intellectiva humana clare videat Deum,
quod non fit nisi mediante gratia divina, de qua dixit Christus
mulieri Samaritane, quod daret sibi aquam, que omnino ipsam
satiaret.  Nota, quod, sicut habetur Ioannis decimo capitulo,
semel Christus cum suis discipulis venit ad unam civitatem
Samarie, que vocabatur tunc Siccar, nunc vero vocatur Nabulis; et
extra civitatem erat unus puteus, supra quem Christus fatigatus
ex itinere, sedebat.  Venit una mulier Samaritana, idest de
Samaria, haurire aquam, a qua Christus petiit aquam ad bibendum. 
Cui dixit mulier Samaritana: Quomodo tu poscis a me aquam, cum
Iudeus sis, et ego mulier Samaritana?  Nam Samaritani non
comunicabant cum Iudeis.  Cui Christus dixit: O mulier, si scires
donum Dei, et quis est qui a te petit aquam, forsan tu petisses
ab eo.  Cui dixit mulier: Neque unde haurias habes, et puteus
altus est.  Cui dixit Christus: Qui biberit ex hac aqua, sitiet
iterum; sed que biberit ex aqua quam ego ei dabo, non sitiet in
eternum, sed fiet in eo fons aque salientis in vitam eternam. 
Quod intelligitur de gratia Dei gratum faciente. 

	Sitis naturalis, que nunquam satiatur nisi cum aqua cum
qua muliercula Samaritana petiit gratiam, idest quam ex gratia
petivit sibi dari, me travagliabat, commovebat; et pingebat ire
festinantia per impeditam viam, idest artam, retro meum ducem; et
condolebam, idest compatiebar, iuste vindicte.  Virgilius ibat
multum cito: via erat angusta, penes rapta, ut dictum est, et
erat impedita ab umbris iacentibus.  Condolebam iuste vindicte,
idest condolebam istis de pena, quam ipsi iuste ferebant. 

	|7-15.~  Modo describitur una apparitio unius anime
illustris comparative.  D[i]e qua Christus resurrexit, ipse
apparuit in via duobus discipulis suis, inter Hierusalem et
Emaus, loquentibus de ipso Christo.  Quibus dixit Christus: Deus
det vobis pacem; pax vobis: qui sunt hii sermones, quos confertis
ad invicem, et estis tristes? etc.  Sicut scribitur Luce ultimo. 
Sic anima ista, apparens, dixit auctori et Virgilio: Pax vobis;
Deus det vobis pacem. 

	Et ecce, sicut scribit Lucas, scilicet in Evangelio, quod
Christus apparuit duobus qui erant in via, iam resurgens a
sepulchrali monumento; sic apparuit nobis una umbra, et retro nos
veniebat, ad pedes respiciendo turbam que iacet; nec perpendimus
de ea, ita locuta est prius, dicens: Fratres mei, Deus det vobis
pacem.  Nos convertimus nos subito, idest statim; et Virgilius
reddit responsum, quod pro tali dicto convenit, idest: Deus vobis
[det] pacem et gaudium. 

	|16-18.~  Postea incepit, dicere supple: In beato
concilio te ponat in pace, idest Paradiso, verax curia, idest
divina, que me relegat in eterno exilio, idest in eterna
dampnatione.  Exilium est esse vi et contra proprium velle extra
propriam patriam, cum perditione proprii status et bonorum.  Ita
Virgilius perdidit primo summum bonum, secundo patriam celestem,
tertio vitam, quia salutem eternam. 

	|19-21.~  Quomodo! dixit ipse (admirative legenda est
littera ista), et nos ibamus fortiter; si vos estis umbre, quas
Deus superius non dignetur, idest non elegerit, quis vos per suas
scalas tantum conduxit, idest per scalas Purgatorii, per quas
ascenditur ad vitam eternam?  Hic est parentesis in ista littera,
in truncatione littere, seu sententie; idest, interim sic eundo
et petendo. 

	|22-24.~  Et doctor, supple ait: Si tu respicis signa que
iste portat, idest peccata que descripsit angelus qui stat in
porta Purgatorii murati, qui figurat sacerdotem confessorem, et
que angelus profilat, idest descripsit, bene videbis quod cum
bonis convenit quod regnet; idest, quod ipse de numero
salvandorum [sit], quia est in gratia Dei. 

	|25-30.~  Sed quia illa, que die ac nocte net, non ei
adhuc traxerat pensum, quod Cloto imponit cuilibet et compilat
(vult dicere quod adhuc non erant completi dies Dantis, quia
adhuc vivebat vita presenti, sive istius mundi.  Vult dicere
Virgilius Statio: Vide: ego sum dampnatus; sed ille debet venire
ad salvationem, nec ipse poterat venire huc sine duce, quia est
adhuc cum onere corporis.  Hic loquitur Poeta poetice.  Finguntur
tria [fata] a poetis, scilicet Cloto, Lachesis et Antrops.  Cloto
colum baiulat; Lachesis net: Antrops occat, fatum est influentia
celi.  Cloto e[s]t generatio, sive nativitas; Lachesis est
tractus vite, Antrops est mors: Cloto est productio rerum de non
esse ad esse; Lachesis est spatium vite: Antrops, sine
conversione, est mors, a qua non est conversio, idest non
conversio.  Illa fata figurantur in figura trium feminarum,
quarum prima stat in celo sine filare: alia filat; producitur et
elongatur scilicet vita nostra, et volvitur de die in diem sicut
filum circa fusum: Antrops facit ultimum nodum filo, quando
[non] est plus de lino vel lana in colo.  Vult dicere auctor,
quod Lachesis adhuc habebat quod filaret de lino vel de lana,
quia dies Dantis non erant completi), anima sua, que est tua et
soror mea, veniendo sursum, non poterat venire sola, quia ad
modum nostrum non adocchiat, idest non respicit.  Aliqui dicunt
hic, quod Virgilius dicit omnes animas esse sorores; sed sic
esset nimis larga loquutio, quia create sunt ab uno et eodem
Creatore, et esset talis colloquutio nimis a longe a sensu
auctoris.  Sed vult dicere Virgilius, quod anima Dantis est soror
Virgilii anime et Statii, ratione dilectionis et professionis;
nam auctor precipue dilexit istos duos poetas, scilicet Virgilium
et Statium, magis quam alios auctores, et plus honoris fecit
sibi: sed anima Dantis, quia est coniuncta corpori, adocchiat,
idest respicit, sic nos; idest non videt oculo modo [nostro]. 
Oculus intellectualis videt subtilius quando anima est separata a
corpore, quam quando est coniuncta. 

	|31-33.~  Unde ego fui tractus extra amplam gulam
Inferni, ut sibi monstrarem, et monstrabo, ultra, quantum
poterunt ducere mee scole.  Ampla gula est primus circulus
Inferni, ubi sunt anime innocentium [et] illustrium virorum. 
Scole Virgilii dicuntur ratio naturalis, idest quantum potest
ratio naturalis comprehendere. 

	Sepe queritur a multis, quare Dante accepit Virgilium
pro duce, qui nunquam fuit in Purgatorio nec moraliter nec
essentialiter.  Dicendum quod, circumscripta omni fide, adhuc
ratio naturalis vult quod vitiis debentur supplicia, et
virtutibus premia, dari.  Hec fuit opinio omnium philosophorum,
etc. 

	|34-36.  Sed dic nobis.  Ma dime~: hec est secunda pars
huius capituli, in qua Virgilius interrogat istam umbram de causa
tonitrui et rumoris facti.  Sed dic nobis, si tu scis, quare
tales motus dedit paulo ante mons, et quare omnes visi sunt
clamare usque ad eius pedes molles, quia ad radicem montis erant
iunci in loco molli, ut dictum fuit in primo capitulo huius
Purgatorii. 

	|37-39.~  Tunc Dantes fuit valde gavisus, audiens quod
suus magister petebat ab eo quod ipse auctor cupiebat audire. 
Sic michi dedit, interrogando, per crunam mei desiderii, quod
solum michi cum spe facta fuit mea sitis minus ieiuna: idest,
placuit michi tantum mei ducis [interrogatio], quod ex illa fui
quasi satiatus de ieiunio, etc. 

	|40-48.~  Tunc respondens illa umbra dicebat, quod in
illo monte nil eveniebat sine ordine et causa legittima.  Ille
incepit: Res non est, quam sine ordine sentiat religio montanee,
vel que sit extra usum.  Bene respondet Statius, quod terremotus,
nulla alteratio, nec aliqua peregrina impressio, que accidunt in
mundo superiori, possunt accidere ibi in Purgatorio murato: quia
nec ros, pruina, aqua, nix, aut grando ibi esse possunt; sed
causa venit aliunde.  Quasi dicat: Hic non est casualis punctus,
nec aliquid evenit sine deliberata causa.  Bene dicit: |In hac
religione~, quia ille anime, que hic puniuntur, sunt sub certa
lege et religione, sicut sunt Religiosi in suis Ordinibus. 
Liberum est hic ab omni alteratione; illius quod celum a se in se
recipit, esse hic potest, et non alterius, [causa], quia ab
introitu Purgatorii murati supra nihil cadit de impressionibus
illis, sicut sunt aqua, nix, etc.  Ex quo non pluvia, non grando,
non nix, non ros, non pruina, plus supra cadunt, quam scalecta de
tribus gradibus brev[ibus]. 

	|49-51.~  Nubes dense non apparent, nec rare, non
corruscationes, nec filia Thaumantis, idest arcus, sive yris,
celestis, que in mundo sepe mutat contratas.  De istis premissis
omnibus tractat in libris Aristotiles Metheororum.  Arcus fit in
oriente vel in occidente, idest de mane vel de sero; quia in
meridie nunquam fit, ex eo et pro eo, quia arcus fit ex nubibus
densis, roridis et aquosis, dum radii solares transversaliter
repercutiunt eas.  Si sol perpendiculariter, vel rectilinealiter,
repercuteret illas nubes roridas et aquosas, non causaretur
yris, sive arcus celestis, que de mane significat pluviam, de
sero serenitatem significat.  Dicitur arcus filia Thaumantis. 
Thaumas est vocabulum grecum, quod significat idem quod
admiratio, quia ille arcus est mirabilis gentibus.  Mutat
contratas, quia fit de mane, aliquando de sero, et significat, ut
dictum est. 

	|52-54.~  Siccus vapor non surgit magis ante quam
summitatem trium graduum, de quibus locutus fui, ubi habet
vicarius Petri plantas, idest angelus, qui fungitur locum, sive
vices, sacerdotis confessoris.  Notandum est hic, quod vapores
aliqui sunt sicci et calidi; aliqui frigidi et humidi.  Primi
elevantur a terra; secundi ab aqua.  Ex primis generantur asub,
comete, galassia, et alie impressiones ignite; ex secundis,
scilicet frigidis et humidis, fiunt ros, pruina, pluvia, nix,
grando, ut clare dicit Aristotiles in libris Metheororum.  Ubi
etiam vult Aristotiles, quod tonitrua generantur propter ventos
reclusos in visceribus terre. 

	|55-60.~  Tremuit forsan magis infra parum [aut] satis;
sed propter ventum [quod] in terra abscondatur, nescio qualiter,
supple fit alibi, hic nunquam sursum tremuit, idest nunquam fuit
terremotus; tremuit hic quando aliqua anima mundi sentiat se, que
surgat, que se moveat, propter ascendere sursum, et talis clamor
sequitur.  Istud resurgere refertur ad avaros, vel prodigos, qui
stant hic inclinati ad terram: sed istud, |que se moveat~,
referas ad omnes animas, que hic in Purgatorio purgantur, et que
sunt in aliis circulis.  |Sequitur clamor~, ^vel secundat~, idem
est. 

	|61-63.~  De [im]munditia solvenda fit experientia, que,
tota libera ad mutandum conventum, idest locum, anima sursum
apprehenditur, et volare ei prodest, idest delectat. 

	|64-66.~  Prius vult bonum; sed postea dimictit
desiderium, quia divina iustitia, contra voluntatem, sicut fuit
ad peccandum, ponit ad tormentum. 

	Hic respondit uni questioni tacite, que sequitur ad
primam.  Posset dici: Quis esset ille tam insanus, qui non vellet
semper, dum est in pena, exire de illa?  Respondet Statius:
Verum dicis, quod quelibet anima vult exire de penis; sed est
cuilibet posita lex sub tali conditione, nunquam volendi exire,
nisi completa penitentia.  Etiam moraliter, nullus secundum
naturam vellet se affligere, ieiunare, peregrinari, etc., facere
que sunt ad penam corporis: sed quia homo penitens sentit quod
iustitia vult sic, patitur hec facere, nec recedit a penitentia
donec perficiatur.  Ideo dicitur: Prius vult bonum, idest bene in
se, et naturaliter vellet mutare locum; sed dimictit talentum,
idest disvult quod vellet naturaliter, propter iustitiam sic
surgentem. 

	|67-69.~  Dicit Statius: Et ego hic steti quingentis
annis et ultra, sic ligatus, revolutus sic ad terram; nec unquam
supervenit michi velle hinc recedere, nisi tantum primo nunc. 
Ego, qui iacui in isto dolore quingentis annis et ultra, solum
nunc sensi liberam voluntatem melioris ascensus, idest ad
ascendendum.  Quasi dicat: Licet naturaliter appeterem esse sine
pena, non tamen absolute volebam hinc recedere ab ista pena; sed
modo, completa purgatione, sensi liberam voluntatem omnino hinc
recedendi. 

	|70-72.~  Ideo sensistis terremotum, et pios spiritus per
montem reddere laudes illi Domino, qui cito ipsos sursum
conducat.  Quia omnes, qui sunt in purgatorio, letantur, quando
aliqua anima est plene purgata, et vadit ad alium locum, sive ad
vitam eternam. 

	|73-75.~  Modo concludit Statius, quod illud quod facit
sapere vinum amarum, nam illud non est qualitas vini, quod patet
in colerico febricitante, sed est dispositio in potestate, ita
quod aliquando dulce vinum videtur amarum et e converso; sic
accidit hic Danti secundum appetitum et sitim quam habebat.  Hic
Dantes sic remansit quietatus, sive satiatus.  Sic ei, scilicet
Virgilio, dixit, scilicet Statius: et quia homo gaudet tantum de
potu quantum grandis est sitis, nescirem dicere quantum michi
profuit. 

	|76-78.  Et sapiens dux.  E 'l savio duca~: hec est
tertia pars huius capituli, in qua Virgilius petiit ab isto
spiritu, qui ipse fuit in mondo.  Sed primo auctor dicit, se iam
per verba Statii cognoscere, quod est rethe quod hic tenet animas
ligatas, et quomodo dissolvitur.  Hoc est: quare tremuit mons, et
quare, sive de qua re congaudetis.  Et sapiens dux, supple dixit:
Admodo rethe video, quod hic vos capit, quod vos pigliat, et
quomodo si scalappiat, solvitur, quare hic tremuit, et de quo
congaudetis.  Quasi dicat: Cognosco quod rethe, quod hic vos
capit, est vitium avaritie, et video quomodo vos dissolvimini, si
scalappiat (^scalappiare~, idest dissolvi): cognosco quare
tremuit mons, et que est causa quare congaudetis invicem. 

	|79-81.~  Nunc qui fuisti, precor te ut sciam, et quare
per tot secula, idest annos, hic iacuisti, per tua verba ego
capiam, idest quod verbis capiam, idest intelligam. 

	|82-87.~  Iam auctor describit tempus, quo iste Statius
venit Romam; quod fuit tempore Titi et Vespasiani, qui fecerunt
ultionem de morte Iesu Christi.  Dicit se esse poetam.  Et ad
intelligentiam dicendorum, nota quod quadragesimo anno a paxione
Christi, tempore Neronis, Iudea se rebellavit Romanis.  Nero
volens ulcisci de tali rebellione, et adhibito consilio in
Senatu, consultum fuit et deliberatum, quod micteret Vespasianum,
virum utique probissimum, prudentissimum militem, et valde
virtuosum.  Potentia Iudee erat bene magna, precipue in
Hierusalem, que erat caput regni illius.  Tunc iste Vespasianus
cum magno exercitu supervenit in Hierusalem, et obsedit eam, et
destruxit circumstantes civitates et castra circumiacentia.  Et
cum obsiderit civitatem Hierusalem cum magna prudentia,
supervenit novum, quod Nero erat mortuus, et factus est in campo
tumultus magnus, in quo tumultu omnes Romani, qui erant ibi,
quasi tota nobilitas romane civitatis, [clamavit]: Vivat
Imperator Vespasianus.  Ipse, quia erat senex, nolebat acceptare. 
Tunc dixerunt: Nisi acceptas, interficiemus te.  Quo audito,
consensit eorum voluntati; et ibi, in obsidione dimisit filium
suum Titum, virum utique non degenerantem a patre, virtuosum
valde, etc.  Ipse vero ivit Romam.  Romani scientes quod erat in
campo obsidionis Hierosolime, et scientes virtutem ipsius
Vespasiani, approbaverunt quidquid actum fuerat in campo et
receperunt eum in Imperatorem.  Ipse vixit duodecim annis in
Imperio, nisi duobus annis Titus.  Ergo in campo remanens per
multos menses, expugnavit Hierusalem, et fecit magnam stragem
hominum, et vendi fecit quasi innumerabilem populum, et
adimplevit prophetiam, quam Christus fecerat dum dixit: O
Hierusalem, si scivisses et tu, etc., quia venient dies in te, et
circumdabunt te inimici tui vallo, et coangustabunt te, et non
relinquent in te lapidem super lapidem, eo quod non cognoveris
tempus visitationis tue.  Proculdubio vindicta fuit facta de
morte Christi, et sic voluit Deus fieri.  Non credo tamen, quod
sic fuerit hac de causa a Romanis destructa civitas Hierosolime,
idest quod amore Christi hoc fecerunt Romani: quia omnes
Imperatores a Iulio Celso, sive Cesare, usque ad Constantinum,
fuerunt, si rite memini, triginta Imperatores, quorum nemo fuit
christianus, nisi Philippus; sed hoc fecerunt propter rebellionem
quam fecerunt Iudei.  Aliqui tamen dicunt, quod Vespasianus
patiebatur infirmitatem in naribus, quod de ipsis exibant vespes,
et quod fuit sibi dictum, quod si crederet in Christum,
liberaretur; quod evenit.  De hoc non est disputandum ad presens. 
Hoc verum est, quod Titus Vespasianus, idest filius Vespasiani,
cum exercitu Romanorum destruxit Hierusalem; cuius tempore, sive
cuius imperii tempore, iste Statius, oriundus de Tholosana
civitate, qui fuit poeta magnus, composuit libros Thebaydos.  Hic
fuit tante fame, quod Romani voluerunt quod veniret; quo vento,
et propter suum valorem et propter sua opera fuit coronatus
mirto, ut valens et excellens poeta.  Unde Romani quasi omnes
dilexerunt eum, ita quod propter excellentiam sue sapientie ipse
traxit omnes Romanos ad amorem suum.  Nota quod poete
coronabantur mirto et lauro, que arbores semper habent folia. 
Sunt arbores odorifere.  Laurus nunquam fulminatur, ad denotandum
quod nulla violentia potest vincere famam poetarum.  Mirto est
arbor valida et habet saporem amarum, ad denotandum acumen et
ardorem ingenii poetici. 

	In tempore, quo bonus Titus cum auxilio, idest cum
adiutorio, summi regis, vindicavit foramina, unde exivit sanguis
per Iudam venditus, cum nomine, scilicet poetico, quod plus durat
et plus honorat, eram ego in mundo, respondit ille spiritus,
famosus satis, sed non cum fide adhuc. 

	|88-90.~  Tantum fuit dulce meum vocale spiramen, idest
vocalis spiritus meus, quod, Tholosanum, ad se me traxit Roma,
ubi merui tympora, sive tympora mea, ornari mirto; idest fui
coronatus cum ramo mirteo.

	|91-93.~  Statium gens adhuc in mundo me nominat: cantavi
de Thebis in civitate Thebarum, et di hiis que in ea acciderunt,
et postea de grandi Achille, idest de gestis Achillis: sed cecidi
in via cum secunda salma.  Aliqui dicunt, quod ipse moriebatur,
non completo libro Achilleydos.  Sed hoc non videtur michi verum,
quia nescio videre quid illi libro Achilleydos deficiat.  Sed hoc
intelligitur de gestis Domitiani: quia iam disposuerat facere
unum librum poeticum de gestis Domitiani; et ista erat secunda
salma, quam non perfecit, licet inceperit illam.  Prima salma
fuit pondus illorum duorum librorum, scilicet Thebaydos et
Achilleydos.  Aliqui dicunt quod in circulis sunt due salme,
onerantes istas animas, peccatum avaritie primum, et peccatum
prodigalitatis; ita quod prodigalitas est secunda salma, cum qua
cecidit, scilicet in peccatum prodigalitatis, de cuius
prodigalitate in sequentibus tractabitur. 

	|94-99.~  Meo ardori fuerunt semen faville, que me
calefecerunt de divina flamma, unde sunt illuminati plusquam
mille (dicta Virgilii sunt faville calide et resplendentes. 
Dicit hic magister Benevenutus de Ymola, qui bene scripsit super
Dantem, quod in textu istius ternarii, non debet dici |semen~,
sed debet dici, ^sceme faville~, idest diminute et vacue.  Multi
sunt illuminati a dictis Virgilii, qui[a] libri Virgilii fecerunt
multos valentes.  Dragma est species ponderis satis parvi);
Eneydos dico, que mamma, idest mater, michi fuit, nutrix et fuit
michi poetando: sine ipsa non firmavi pondus dragme.  Vult
dicere quod sine dictis libris Eneydos Virgilii, nunquam fecit
aliquid, idest modo loquendi et ordine omnino.  Statius fuit
coronatus [propter] sequi Virgilium: ideo dicitur ab aliquibus,
quod Statius fuit scimia Virgilii, etc. 

	|100-102.~  Et ut vixissem in mundo, quando vixit
Virgilius, assentirem unum solem, idest unum annum, plusquam
debeam meo exire de banno, idest plusquam deberem stare in isto
exilio, idest in ista pena: idest adhuc eligerem [stare] in hoc
loco penoso. 

	|103-108.~  Volverunt Virgilium ad me ista verba cum
viso, qui, tacendo, dixit: Taceas; sed non potest totum virtus
quod vult.  Idest, etiam homo sapiens non potest refrenare
voluntatem; scilicet homo non potest facere quod abstineat se a
risu, sive a ridendo vel a plangendo.  Quia risus et planctus
sunt ita sequaces, sive tantum ad paxionem quilibet applicatur,
quod minus sequitur voluntates, nec plus veraces ad passionem
scilicet.  |Risus et planctus~: [risus] sequitur gaudium, et
planctus dolorem sive tristitiam.  |Nec plus veraces~: idest
quando tu habes magnam materiam ridendi vel plangendi, non potes
abstinere quin rideas vel plores.  Anima, voluntas prudens,
vellet refrenare risum vel planctum et non potest. 

	|109-111.  Ego tamen subrisi.  Io pure subrisi~: hec est
quarta pars huius capituli, in qua auctor manifestat Statio
Virgilium.  Ego tamen subrisi (quasi dicat, quod non est de more
meo: raro Dantes ridebat, quod [est], ut dicit Ioannes
Boccatius), sicut homo qui signum facit, scilicet nutum, cum
facie; ex quo umbra tacuit, et me respexit in oculis, ubi
effigies magis figitur, idest ubi apparentia eius, quod non vult
dicere vel demonstrare, apparet. 

	|112-114.~  Statius cepit aliquam suspitionem de risu
Dantis; ideo coniurat Dantem ipsem dicens: Et si tantum, supple
quantum cepisti, laborem simul assumas, idest compleas (dixit),
quare tua facies nunc unum lampiggiare, idest unum lumen, risus
michi monstravit? idest, quare risisti? 

	|115-120.~  Nunc sum ab una parte et ab altera captus:
una me facit tacere, scilicet Virgilius, alia adiurat, scilicet
Statius, quod ego dicam, unde ego suspiro et intelligo[r] a meo
magistro; et: Non habeas pavorem, michi [dicit], loquendi; sed
loquaris et dicas ei; illud quod petit cum tanta cura. 

	|121-123.~  Unde ego, scilicet dixi: Forte quod tu
miraris, antiquus spiritus, de risu quem feci; sed plus
admirationis volo quod tu capias. 

	|124-126.~  Iste, qui conducit in altum oculos meos,
scilicet intellectuales, est ille Virgilius, a quo tu sumpsisti
fortiter ad cantandum de hominibus et de Diis, idest de gestis
hominum et Deorum; quia ibi in libro Thebaydos introducit Deos
bellantes hinc inde pro partibus.  Consimiliter fecit Virgilius
de Venere et Iunone.  Ita fecit Homerus.  Nec est mirandum de
tali modo loquendi et p[o]etandi, quasi una pars haberet unum
Deum pro se, et alia alium, etc.; quia planete tunc adorabantur
pro Diis: nam planete favebant, unus planeta uni parti, alter
planeta alteri.  Nam planete quodammodo certant ad invicem, quia
Iuppiter reprimit Saturnum, et sic influentie incitant homines ad
pugnas, etiam ad pacem. 

	|127-129.~  Si causa ex alia meum risum credi[di]sti,
dimicte eam tanquam non veram, et esse credas illa verba que de
eo dixisti. 

	|130-132.~  Iam se inclinabat ad amplectendum pedes meo
doctori; sed ipse ei dixit: Frater, non facias, quia tu es umbra
et umbram vides.  Volebat enim Statius osculari pedes Virgilii:
et hoc videtur esse verum, quia dixit: Et vestigia semper adoras. 
Non facias, quia tu es anima separata, et ego etiam et sic sumus
impalpabiles. 

	|133-136.~  Et ipse surgit, supple [et] ait: Nunc potes
comprehendere quantitatem amoris, qui ad te me ardenter trahit,
quando ego obliviscor nostre vanitatis, tractando umbram sicut
rem solidam, firmam et duram.  Excusat se Statius de suo amore,
dum confitetur se oblivisci quomodo anima sit incorporea, etc.,
etcetera. 

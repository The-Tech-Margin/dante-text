	|SUMMARIUM.~  In vicesimonono capitulo, quod incipit:
^Cantando sic[ut] domina philocapta~, auctor describit totam
Ecclesiam militantem.  Primo tamen dicit, quod illa domina
cantabat istum psalmum: Beati quorum remisse sunt iniquitates et
quorum tecta sunt peccata.  Et tunc cepit ire.  Et sicut ibat
illa ex parte sua super ripam fluminis, sic ex alia parte ibant
auctor, Virgilius et Statius.  Et infra parvum spatium vidit unum
lumen magnum, quod lumen faciebant septem luminaria, que super
septem candelabra erant.  Demum vidit vigintiquatuor dominos
venientes, qui incedebant bini et bini, induti vestibus albis,
habentes coronas de liliis, et clamabant: Benedictus qui venis. 
Postea vidit quatuor animalia, plena oculis ante et retro, et
quodlibet habebat sex alas.  Et inter ista quatuor animalia erat
unus currus cum duabus rotis; et ad rotam dexteram erant tres
pulcherrime domine, ad sinistram autem erant quatuor.  Hunc
currum trahebat unus grifo.  Post currum sequebantur quatuor in
humili apparentia.  Ante istos quatuor ibant duo senes.  Post
istos quatuor, sequebatur unus antiquus dormiens.  Quid ista
significant, videatur in Commento.  Quando currus fuit iuxta
auctorem, factum fuit unum tonitruum; et sic ille gentes
steterunt, nec ulterius transierunt, et ibi prima insignia se
totaliter firmaverunt. 

	|Proemio.~  ^Cantando sicut domina amore capta.  Cantando
come donna innamorata~: istud est vicesimumnonum capitulum huius
Purgatorii, in quo, ex quo in precedenti capitulo dictum est de
orto deliciarum, scilicet de Paradiso terrestri, qui secundum
fictionem auctoris est in summitate montis, representans statum
perfecte virtutis, in isto presenti capitulo describitur Ecclesia
militans.  Quod ad presens dividitur in quatuor partes.  In
quarum prima describitur cantus predicte domine, et luminaria que
precedunt illam Ecclesiam, descriptam in forma unius exercitus. 

In secunda parte, que incipit ibi:  

     Dum ego ibam inter tot primitias;  
     Mentre io m'andava tra tante primitie, 

describuntur mirabilia insignia, que sequuntur illa luminaria. 

In tertia parte, que incipit ibi: 

     Domina michi clamavit; 
     La donna me sgrid@o. 

describuntur in generali exercitus cum suis principibus. 

In quarta parte, que incipit: 

     Spatium intra eorum quatuor; 
     Lo spatio dentro a le quatro, 

describitur currus triumphalis et ille qui ducit illum currum
predictum. 

	|1-3.~  Sed prius notandum est quid sit Ecclesia
militans, que apud Theologos est congregatio fidelium
catholicorum et credentium in unum Deum, dum talis adunata est in
ista vita presenti.  Ecclesia vero triumphans est aggregatio tota
spirituum beatorum in patria, sive celesti gloria.  Et dicitur
Ecclesia militans a militia, sive a militando, quia fideles in
hac vita presenti habent continue militare contra insidias
dyaboli, contra vitia et peccata, contra carnem et mundum. 
Triumphans in celis, ibi triumphat de suis victoriis militaribus. 
Primo tamen auctor, more suo solito et laudabili, continuat dicta
dicendis, describens cantum istius domine, quem cantum continuat
in suis verbis [et est] principium unius psalmi penitentialis,
qui est psalmus trigesimus primus, scilicet, Beati, quorum
remisse sunt iniquitates, et quorum tecta sunt peccata.  Dicit
hic magister Benvenutus de Ymola, quondam magister meus, quod
ipsa domina fuit Mathyldis, cuius opinionem non teneo.  Imo dico
quod est domina Lya, que philocapta de perfecta virtute, que est
vita activa, consistens in virtutibus sive in operibus virtutum,
videns luminaria precedentia exercitum Ecclesie militantis et
currum triumphalem, dicebat et asserebat quod illi erant beati,
quorum iniquitates remisse sunt, scilicet a Deo propter
sufficientem penitentiam factam, et quorum peccata sunt tecta,
idest cooperta sic et taliter quod Deus non vult plus illorum
recordari, ut habetur Ezechiel: In hora qua gemuerit peccator,
etc., amplius omnium iniquitatum suarum non recordabor.  Et licet
hec verba dicantur pro omnibus vere penitentibus et purgatis,
tamen hec specialiter dicebat domina Lya pro Statio et Dante
purgatis, etc.  

	Antiqui finxerunt quod omnes species rerum naturalium 
haberent suam Deam, propter varias virtutes; sicut sapientia
habet Apollinem, Martem bellum, eloquentia Mercurium, Iovem
regimen.  Nymphe dicuntur Dee aquarum et fontium fluviorum, et
hoc propter excellentes virtutes Dei, que sunt in aquis.  Tales
Nymphe ibant per silvas vagando, per campanias et ad fontes
aquarum.  Alique recedunt a fontibus, alique accedunt, et
communiter sole, solitarie; et alique volebant videre solem, que
recedebant a fontibus; alique fugiebant solem, alique ibant ad
fontes.  Tunc ad textum.  Cantando sicut domina amore capta,
continuavit cum fine suorum verborum: Beati quorum tecta sunt
peccata. 

	|4-6.~  Et sicut Nymphe, que ibant sole, idest solitarie,
per silvestres umbras, desiderando alique videre, alique fugere,
solem, tunc se movit, scilicet domina contra flumen, scilicet
Letheum, eundo super ripam, et ego par cum ea, scilicet vadens,
parvum passuum cum parvo sequendo, idest sequebar ipsam plano
passu, sicut ipsa ibat. 

	|7-12.~  Nunc describit id quod apparuit subito, scilicet
quod, sicut ipse ibat versus occidentem propter, ripas que erant
revolute, volendo sequi fluvium, oportuit quod Dantes se verteret
versus orientem, antequam ivisset. 

	Modo dicit: Centum passus, idest adhuc parum eundo,
domina fecit auctorem actentum, ut intueretur et auscultaret; que
vertit se ad Dantem, dicens sibi talia verba: Non erant adhuc
centum inter suos passus et meos, quando ripe, scilicet fluminus,
equaliter verse sunt (quia nova veniunt, ideo vetera transierunt;
idest, veniente Testamento novo, antiquum quoad aliqua
pertransiit), per modum quod ad orientem me reddidi. 

	|13-15.~  Non adhuc fuit nostra via multa, quando domina
mea ad me se torsit, idest revertit, dicendo: Frater (vocat hic
auctorem fratrem, quia auctor querebat virtutem et operationem
eius, scilicet virtutis), frater mi, respice et ausculta,
scilicet rem mirabilem.  Vult ista domina quod auctor disponat
se ad videndum et audiendum. 

	|16-18.~  Et ecce unum lustrum, idest unum lumen, vel
splendor, subito transcu[cu]rrit ab omnibus partibus per grandem
forestam, idest magnam silvam, taliter quod coruscationis me
misit in forsan, idest in dubium.  Vult dicere quod aier est
factus clarus (ista lux est illa, quam premictebant candelabra),
qui erat maior quam unquam visus; qua luce totus ortus ille fuit
clarificatus, et qua illustrantur omnes qui vadunt ad Deum:
septem dona Spiritus Sancti causant hanc lucem.  Quam lucem
crediderim fore accensionem, sive coruscationem, si durasset.   

	|19-21.~  Sed quia coruscatio, sicut venit, restat, idest
desinit, et illud durando magis et magis splendebat, in mea
cogitatione dicebam: Que res est ista? 

	|22-30.~  Modo describitur sonus suavis qui erat ibi.  Et
unum melos dulce currebat per aierem luminosum (ille sonus erat
unus cantus, quem faciebant omnes persone Ecclesie militantis,
que sequebantur, scilicet Sancti Patres, Prophete, Apostoli,
Martires, Confessores, Virgines; omnes simul conveniebant
mediante lumine divine gratie: unde auctor, videns tot pulchra,
audiens tam suavia, commotus fuit ad exclamandum contra Evam, et
ad detestandum, quia fuit causa perditionis tantarum delitiarum);
unde bonus zelus (idest non causa murmurandi, vel detrahendi,
sed solum ad [de]testandum malum: nam aliqui non bono zelo contra
feminas, aliquando detrahunt: ego vero causa boni publici
detestatus sum) me fecit reprehendere, alias resumere, audaciam
Eve, que fuit ita audax, quod cui obediebat terra et celum,
ipsa, scilicet Eva, femina sola et solum nunc formata, quia cito
post creationem suam noviter, non sustulit stare sub aliquo velo,
idest sub aliqua obedientia precepti Dei; sub quo si devota
stetisset, illas ineffabiles delitias sensisset prius [et] in
longiori tempore.  Naturaliter femina non deberet esse audax,
saltem sicut homo, propter frigiditatem sexus et virium; ideo
videtur quod sit detestanda plus quam si prius [homo] peccasset,
et quia [erat] sola quando comedit pomum.  Tamen sotietas prestat
audaciam; et tamen ipsa Eva fuit audacissima dum esset sola, et
erexit cervices transgrediens mandatum Dei: nunc formata, non
habens [antiquitatem] que prestare solet audaciam, quia subito
post suum esse peccavit: non concepta in peccato, sicut alie
femine, quia ipsa fuit sine peccato formata: ideo adhuc gravius
peccavit, et presumpsit non obedire Deo.  Cui celum et terra
obediebant et omnia obediebant, ista rebellavit se; ideo merito
detestatus sum eam.  Ideo posita fuit sub potestate viri, et quod
in dolore pareret filios, ut Genesis tertio capitulo habetur: ubi
erat talis quod poterat non mori, modo necesse est ut moriatur. 

	|31-36.  Dum ego ibam inter tot primitias.  Mentr'io
m'andava tra tante delitie~: ista est secunda pars huius
capituli, in qua describuntur insignia que precedunt currum
triumphalem, que sunt septem candelabra. 

	Dum ego ibam inter tot primitias, que scilicet erant
preambula et arra, eterne complacentie, idest glorie superne, ad
quam erant ituri omnes homines, totus suspensus, quia ipse ibat
ibi in corde arguendo audaciam Eve, et desiderosus ad plures,
idest maiores letitias, ante nos totaliter, qualis est unus ignis
accensus, sic fecit aier sub virides ramos, et dulcis sonus per
cantum erat iam intellectus, idest auditus vel apprehensus.  Nota
quod merito dona Spiritus Sancti hic ponuntur in igne, quia etiam
Spiritus Sanctus figuratur per ignem, ex eo quia accendit corda
ad amorem divinum.  Lumen a longe, et etiam sonus,
comprehendebatur.  

	|37-42.~  Iam auctor, volens describere istam Ecclesiam,
invocat merito, quia nedum in maximis rebus, quarum ista est una,
sed etiam in mediocribus et minimis invocandum est pro auxilio
impetrando.  Ideo invocat Musas sanctas, que faciunt homines
sanctos, sicut scribit in oratione Tullius pro Lucio Archia,
magistro suo.  Et inter alia verba dicit, quod scientia poesis
exaltatur quodam quasi divino spiritu; et dicit auctor hic, quod
ipse cogitur et necessitatur ad invocandum, et maxime Eliconam,
ut iuvet ipsum ad versificandum, idest faciendum versus, et vult
adiutorium ab Eurania et suo choro, idest sotietate, quia
difficile est sibi auctori ponere tales res, idest sententias de
quibus vult tractare, ponere, in versibus.  Ideo dicit: Si
sustinui pro vobis Musis famem, sitim, et alia incommoda.  O
sacrosancte virgines, si famem, sitim, frigus et vigilias, unquam
pro vobis substuli, causa me stimulat, idest movet, ut ad vos
mercedem clamem, idest ut ad vos suppliciter exorem, quia volo
fingere mirabilem materiam.  Elicon est fons in monte Parnaso,
sic dicto, dedicatus Musis.  Nunc convenit, idest oportet, quod
Elicona per me versit, idest faciat versus, pro me, vel exuberet;
Eurania me adiuvet cum suo choro (idest, nunc oportet quod ego
bibam de fonte illarum musarum, quia nunc [habeo] facere ultimum
de potentia; ideo invoco Euraniam, idest celestem musam, sive de
celestibus cantantem, quia materia celestis est ista, quam volo
describere poetice in versibus; ideo tanto difficilior est, et
difficilius est michi sic facere, quam si in prosa describerem)
fortes res ad cogitandum ponere in versibus. 

	|43-45.~  Modo describuntur candelabra septem lucentia,
etc.  Paucum, idest paulo, ulterius, septem arbores auri
falsificabat in apparentia longus tractus (idest longa distantia
falsificabat; quia propter longum tractum, sive longam
distantiam, apparebant septem arbores auri, ubi in rei veritate
erant septem candelabra) medietatis, terre adhuc inter nos et
ipsas, vel dic aieris, quia aier erat inter potentiam visivam
Dantis et rem visam, idest candelabra. 

	|46-51.~  Cito modo apprehendit veritatem.  Sed quando
ego fui ita prope eas, scilicet arbores, factus, idest quando
appropinquavi, quod obiectum commune, quod sensum decipit, non
perdebat, propter distantiam, aliquem suum actum (obiectum
dicitur a philosopho id quod movet potentiam, sicut color est
obiectum visus, sonus est obiectum auditus, distantia est causa
quare res falso apprehenduntur: nam quelibet minima stella celi
est maior tota terra, et tamen propter distantiam apparet parva
sicut unum pomum); virtus, que rationabiliter discursum admannat,
idest vere cognoscit et adducit, sicut ipse erant candelabra
apprehensa, et in vocibus cantandi Osanna.  Virtus visiva parat
rationi discursum, idest intellectui interiori, ita quod oculus
est ille qui defert speciem rei vise interius, et admannat, idest
parat et principium facit.  Sed bonum esset dicere: Candelabra
apprehendit, idest comprehendit.  In vocibus audivit Osanna, quod
interpretatur Salvifica: verbum, sive vocabulum, ebraycum. 

	|52-54.~  Desuper flammificabat, idest resplendebat,
pulchrum arnese, idest ornamentum, clarius satis quam luna per
serenum de media nocte in suo medio mense, idest quando serenitas
in media nocte est, quando est quintadecima luna. 

	|55-57.~  Ego me volvi, idest converti, admiratione
plenus, ad bonum Virgilium, et ipse michi respondit cum |vista~,
idest apparentia, honerata stupore non minus.  Quasi dicat auctor
Virgilio: O Virgilii, hoc est mirum.  Et Virgilius stringens se,
apparuit quasi dicens: Tu miraris, quia tu nescis quid est hoc;
et ego etiam miror, quia nescio etiam.  Idest: iste res non
cognoscuntur per scientiam naturalem; et ideo ita parum scio,
sicut tu. 

	|58-60.~  Inde reddi[di] aspectum altis rebus, idest ad
illa candelabra me volvi, que se movebant contra nos ita tarde,
quod fuissent victe a novellis sponsis.  Nam sponse incedunt
valde lente propter honestatem, quando vadunt nuptum.  Hoc
fingit, quia sic videbatur ei.  Actus activorum sunt in
patientibus bene dispositis.  

	|61-63.  Domina michi, idest ad me, clamavit.  La donna
mi sgrid@o~: hec est tertia pars huius capituli, in qua
describitur in generali exercitus cum suis principibus.  Dicit
igitur: Domina michi, idest ad me clamavit: Quare tantum ardes
ita effectu vive lucis, idest illorum vivorum splendorum, et id,
quod venit retro illas, non respicis?  Quasi dicat: Quare
posuisti totum affectum in illis luminaribus, et non respicis ea
que sequuntur? considera mirabiles effectus qui sequuntur et qui
procedunt ex istis.   

	|64-66.~  Gentes vidi ego tunc, sicut [ad] suos duces,
venire prope, indutas de albo, et talis candor in mundo nunquam
fuit.  Ista albedo figurat vitam perfectam, quia in mundo nunquam
sunt ita perfecti homines sicut sunt hic. 

	|67-69.~  Aqua representabat a sinistro latere, et
reddebat michi meam sinistram costam, fiancum, si respiciebatur
in ea, scilicet aqua, sicut in speculo adhuc, supple sic. 

	|70-75.~  Quando ego a mea ripa habui talem positionem
(qui[a] disposui stare ibi ad videndum), quod solum flumen me
faciebat distantem, ut melius viderem, pedibus, scilicet meis,
dedi sostam, idest quievi et firmavi, et vidi flammulas ire ante,
dimictendo retro se aierem pictum, et tractuum penellorum
habebant similitudines.  Videbatur aier pictus cum pinello variis
figuris, que significant varios effectus. 

	|76-78.~  Istum aierum, sic pictum, describit duplici
comparatione: de sole primo, qui facit yridem, scilicet arcum
celestem, diversorum colorum, de quo dictum est superius; de
luna secundo, quam vocat hic Deliam, quia in ipsa Delos nata est
luna de Latona, matre sua.  Nam aliquando, quando luna est plena,
circa lunam fit unus circulus, quem Aristotiles in libro
Metheororum vocat allonem.  Tales colores similes pingebant hic
aierem, de quibus ipse, scilicet aier, desuper remanebat
distinctus, idest divisus, in septem listas, omnes in illis
coloribus, unde facit arcum, scilicet yridem, sol, et Delia,
idest luna, cinctum, idest allonem. 

	|79-81.~  Ista ostendalia (ostendale proprie est vexillum
Imperatorum: nam vicinus erat Imperator, scilicet Christus, in
figura grifonis) retro erant maiora quam visio mea, idest capere
posset; et quantum ad meum videre, idest secundum meum iudicium,
decem passus distabant ab illis extra, scilicet qui extra
stabant.  Ista ostendalia non poterant tamen videri, nec
intelligi, quia ascendunt usque ad celum.  Hec non potest bene
capere intellectus humanus in puris naturalibus. 

	|82-84.~  Sub ita pulchro celo, sicut ego diviso, idest
designo, vigintiquatuor domini, bini et bini; coronati veniebant
floribus alixii.  Isti vigintiquatuor sunt vigintiquatuor libri
Biblie, in quibus comprehenditur quidquid de fide nostra habemus. 
Bini et bini, ad denotandum concordiam.  Erant coronati liliis,
propter puritatem fidei et sinceritatem eiusdem.   

	|85-87.~  Omnes cantabant: Benedicta tu in filiis Ade, et
benedicte sint in eternum pulcritudines tue.  Hanc laudem
cantabant omnes ad exaltationem Beatricis, scilicet Sacre
Scripture, quam expectabant de proximo in filiis Ade, idest inter
omnes scientias humanas et humanitus adinventas, quia tu es
infusa a Deo, et ibi in Biblia fiunt laudes Theologie. 

	|88-90.~  Postquam flores et alie recentes herbule,
|herbette~, contra me ab alia sponda, idest parte, idest ultra
fluvium, libere fuerunt ab illis gentibus electis, idest postquam
transierunt isti vigintiquatuor, venerunt alii post istos,
scilicet quatuor animalia, idest quatuor Evangeliste. 

	|91-93.~  Nota quod quando celum volvitur in oriente, tu
videre potes aliquas stellas.  Iste ascendunt ad medium celi, et
alie oriuntur, demum alie.  Sic istos vigintiquatuor sequuta sunt
quatuor animalia.  Sicut lux, idest stella, lucem, idest stellam
aliam, in celo secundat, idest sequitur, venerunt appo eas,
scilicet gentes, quatuor animalia coronata, quodlibet viridi
fronde.  Ideo corone istorum quatuor Evangelistarum sunt virides,
quia in Evangeliis consistit omnis vigor fidei nostre. 

	|94-96.~  Quodlibet erat pennutum sex alis; penne plene
oculis, scilicet erant; et oculi Argi, si essent vivi, essent
tales vel similes.  Hoc est propter hoc, quia isti Evangeliste
volaverunt altius, idest intellexerunt subtilius in Sacra
Scriptura quam illi de Testamento veteri.  Argus potest dici
celum, quod habet tot varios oculos.  Mercurius potest dici sol,
qui aufert oculos celi, quia lumen solis obumbrat lumen omnium
stellarum, nec permictit eas de die videri, sicut et Mercurius
privat Argum oculis. 

	Nota quod, prout ponit Ovidius in Maiori, Argus, qui
habebat centum oculos, fuit pastor Iunonis, et custodiebat
vaccam, idest Callistonem, conversam in vaccam.  Mercurius ita
bene sonavit fistulam et cantavit, [quod] Argus obdormivit cum
omnibus centum oculis, ubi tamen non solebat dormire [nisi] cum
duobus et vigilare cum nonaginta octo.  Mercurius decapitavit
eum, cuius caput conversum est in caudam pavonis, qui habet
centum pennas, et quelibet habet unum oculum. 

	|97-99.~  Ad describendum eorum formas plures non spargo,
idest effundo, rimas, idest rithymos, vel versus, o lector; quia
alia expensa, idest aliud exercitium, me restringit tantum, quod
ad istam non possum esse largus. 

	|100-105.~  Sed lege Ezechielem, prophetam scilicet, qui
eas pingit, idest describit, sicut ea vidit a frigida parte,
idest ab aquilone, venire cum vento, cum nube et cum igne
(scribitur sic Ezelchielis primo capitulo): et quales ipsas
reperies in suis cartis, idest in libro suo, scilicet
Ezechielis, tales erant ibi; excepto quod ad pennas Ioannes est
mecum (ego teneo cum Ioanne), et ab ipso discedit.  Nam Beatus
Ioannes Evangelista in Apocalypsi, describens, non in omnibus
dicit sicut Ezechiel, et ibi videtur differentia inter Ezechielem
et Ioannem. 

	|106-111.  Spatium intra, eorum.  Lo spatio dentro loro~:
hec est quarta pars istius capituli, in qua describitur currus
triumphalis cum duce.  Notandum est hic, quod Romani suis
ducibus, redeuntibus cum victoriis notabilibus, ad honorandum
ipsos faciebant honores admirabiles.  Sic erat unus currus
quatuor rotarum, tractus a quatuor equis albissimis.  Currus erat
ornatus quasi invincibilibus ornamentis, et dux victoriosus
sedebat supra currum, etc.  Talem triumphum habuit Scipio
Africanus, qui fuit optimus Romanus, dictus Africanus, quia
Africam devicit.  Talem triumphum habuit Augustus, scilicet
Octavianus.  Iste currus, qui hic describitur, trahebatur ab uno
grifone, semibestia et semiavi, et erat currus in medio istorum
quatuor animalium.  Currus non habebat nisi duas rotas: quarum
dextera est Testamentum novum, ad quam sunt tres domine; sinistra
est Testamentum vetus, ad quam quatuor stant in tripudio domine. 
Grifo est partim avis: quantum ad deitatem suam, Christus, qui
hic figuratur per grifonem, est avis, volans tantum in altrum,
quod nulla creatura ipsum comprehendere potest; quantum ad
humanitatem, est bestia albissima, ad [denotandum] suam carnem,
assumptam de gloriosa Virgine Maria, Matre eius, fuisse et esse
purissimam.  Erat illa albedo mixta colore rubeo, quia ista
humanitas fuit rubricata sanguine in passione; ad denotandum quod
non corpus fantasticum, sed verum et humanum, assumpsit. 

	Spatium intra, eorum quatuor, continuit unum currum super
duabus rotis, triumphalem, qui, scilicet currus, a collo unius
grifonis tractus venit, et ipse, scilicet grifo, tendebat sursum
utramque alam inter mediam et tres et tres listas (quia erant
septem candelabria et septem luminaria, ideo faciebant septem
listas, idest lineas variorum colorum, ut dictum est superius:
quia una lista remanebat intra se, et in partibus exterioribus
stabant tres ex una parte, et tres ex alia parte); ita quod,
findendo, nullum faciebant malum, ita quod non offendebant
divinitatem. 

	|112-114.~  Tantum ascendebant, quod non erant vise (quia
ille liste, que figurant divinitatem, ignorantur a nobis, nec
possumus comprehendere illas, nec possumus cognoscere quomodo
sunt coniuncte humanitati.  Quomodo et qualiter deitas et
umanitas sunt coniuncte, non possumus nos mortales comprehendere;
ideo dicebat Beatus Ioannes Baptista: Cuius non sum dignus
corrigiam calceamenti solvere); membra aurea habebat quantum erat
avis, et alba alia rubeo mixta.   

	Nota quod aurum figurat divinitatem, rem pretiosissimam. 
Albedo significat puritatem carnis Iesu Christi.  Rubedo
significat passionem Christi, in qua effudit totum suum sanguinem
rubeum.   

	|115-120.~  Nedum de curru tam pulchro [Roma] letificaret
Africanum, scilicet Scipionem, sive Augustum (ecce quod tanguntur
hic duo triumphi; et licet multi alii triumphi fuerunt in Roma,
tamen isti duo fuerunt valde gloriosi.  Videtur tamen quod nemo
magis meruerit triumphum quam Scipio, de quo dicit Beatus
Augustinus: Scipio ille, victor Hannibalis, domitor Cartaginis,
Ytalie liberator, etc., fuit Christus, qui vicit Hannibalem,
idest dyabolum.  Augustus etiam bene meruit, quia posuit, nedum
Ytaliam, verum etiam totum mundum, in pace.  Hic figurat
Christum, qui dedit pacem toti mundo, dum pacificavit Deum et
hominem Deo), sed ille solis (idest currus solis, quem describit
Ovidius in principio in libro Methamorphoseos), esset pauper cum
ipso, idest non appropinquaret in pulchritudine (ille, scilicet
currus), solis, qui, deviando, fuit combustus, propter orationem
Terre devote, quando fuit Iuppiter arcane iustus.  Quia Phetont
nescivit conducere currum solis, tota terra ardebat; que ora[vi]t
devote ad Iovem, qui fulminavit Phetontem, et currus fuit
combustus et periit in Padu.  Dicta fuit ista hystoria in secundo
capitulo Inferni. 

	|121-126.~  Tres domine in circulum a dextra rota
veniebant corizando: una tantum rubea, que vix foret intra ignem
nota; hec est caritas: alia erat ac si caro et ossa fuissent de
smaragdo facta, idest viridis; et hec est spes: alia videbatur
nix noviter mota; et hec est fides.  Ita quod tres virtutes
theologice erant ad dextram. 

	|127-129.~  Et aliquando videbantur ab alba tracte,
aliquando a rubea, et a cantu istius alie capiebant iter et
tardum et velox; ita quod forma itineris a caritate fiebat. 
Depingitur caritas rubea, propter accensionem; spes, viridis
propter durationem; fides, alba propter puritatem. 

	|130-132.~  A sinistra faciebant quatuor festum, purpura
vestite (in rota sinistra erant quatuor virtutes cardinales, que
Testamenti veteris tempore in antiquis partibus viguerunt.  Sunt
multum laudabiles, ut dictum est in uno prologo super isto
Purgatorio.  Iste quatuor reguntur a prudentia, que precedebat. 
Dicit Aristotiles in Ethicis, quod prudentia est recta ratio
agibilium; nam prudentia potest esse sine aliis, sed alie non
bene sine ipsa.  Et dicit Aristotiles, prudentiam fore virtutem
intellectualem, ubi alias asserit esse morales), retro modum
unius ipsarum, que habebat tres oculos in capite.  Que scilicet
est prudentia, que considerat tempus preteritum, presens et
futurum. 

	|133-135.~  Apud totum pertractatum nodum vidi duos
senes, scilicet Petrum et Paulum, in habitu dispares, sed pares
in actu et honesto et solido.  Paulus habebat ensem, quia rimatur
profunda, et stimulat et pungit reprehendendo.  Petrus sanat,
quia peccata dimictit, et parcit, nedum septies, sed septuagies
septies.  In habitu sunt dispares, quia unus videtur ferire et
vulnerare, alter sanare; in actu pares, quia videntur militare ad
unum et eumdem finem, scilicet ad fundandum Ecclesiam sanctam
Dei. 

	|136-138.~  Unus se monstrabat aliquem de familiaribus
ipsius summi Ypocratis, qui naturam animalibus fecit que ipsa
habet magis cara.  Hic Hypocrates fuit de insula Chao, sive Choo,
que est in Archipelago, et floruit tempore Arthisersis.  Est
autem prope Choo alia insula Chyus; ergo fuit grecus.  |Que
habebat magis cara~: idest homo.  Propter naturam humanam [Deus]
feci omnia alia animalia.  Unde ait Salomon: Honora medicum
propter necessitatem, etenim et illum creavit Altissimus.  Ecce
descripsit auctor septem domicellas, que ducunt rotas currus. 

	|139-144.~  Modo describit septem viros: quorum duo sunt
principes Apostolorum; quatuor sunt doctores, scilicet
Augustinus, Hieronimus, Gregorius et Ambrosius.  Isti ibant in
humili apparatu, quia fuerunt glossatores.  Postmodum venit unus
senex, scilicet sanctus Bernardus.  Videbatur dormire, quia fuit
valde contemplativus et solitarius.  Hic habet faciem argutam,
scilicet sapientem et providam. 

	Monstrabat alius contrariam curam cum uno ense lucido et
acuto, taliter quod citra flumen michi fecit pavorem. 

	Postea vidi quatuor in humili apparentia, et retro omnes
unum senem solum, scilicet vidi venire, dormiendo, cum facie
arguta, idest provida et prompta. 

	|145-150.~  Et isti septem, cum primo stolo, idest acie,
vel sotietate, erant habituati; sed de liliis super caput non
faciebant brolum (brolus Bononie dicitur g[i]ardinum, ubi sunt
multi fructus: sed hic dicitur sertum vel corona, quam proprie
solebant portare Sancti), imo de rosis et de liliis, floribus
rubeis: ego iurassem, propter longinquum aspectum, quod omnes
arderent supra supercilia.  Pulchra fictio.  Alii habebant serta
de liliis; isti vero non, sed de rosis et aliis floribus rubeis,
ad denotandum quod in istis viguit maxime caritas et arsit, que
figuratur rubea.  Habebant tamen vestimenta alba, ad denotandum
fidem sinceram. 

	|151-154.~  Et quando currus fuit e contra me, unum
tonitruum fuit auditum, et ille gentes digne visum fuit quod
ulterius ire esset eis interdictum, firmando se ibi cum primis
insignis.  Effectus tonitrui fuit, quod negavit eis ultra ire, et
sic steterunt.  Vult dicere auctor, quod Deus prestitit ei tantam
gratiam, quod ille exercitus se [firmaret], ut ipse posset bene
videre mysteria Ecclesie, et ut posset indicare postea aliis. 

	|Proemio.~  <Ora cen porta l'un de' duri margini>. 
Continuando auctor ad proxime dicta superius, procedendo in dicta
morali speculatione, fingit se venire ad violentos contra
Deitatem non immediate, ut sunt blasphemantes, sed mediante
natura offensa, ut sunt sodomitae et bestialiter coeuntes cum
feris et brutis.  Ideo in duas species separatas eos dividit.  Ad
cujus evidentiam est notandum, quod de istis duobus peccatis
clamor ascendit ad Deum, cum utrumque contra Deum et naturam
ipsam humanam sit.  Nam taliter peccantes, licet non verbo, tamen
facto dicunt Deo et naturae: vos masculum et feminam creavistis
ut multiplicarentur, nos autem operam damus ut minuantur.  Ad
haec Augustinus ait: ^adulterii malum fornicationem vincit,
vincitur ab incestu.  Pejus  est cum matre quam cum aliena uxore
dormire, sed horum omnium est pessimum quod contra naturam fit,
ut sodomia; et si vir membro mulieris non ad hoc concesso utitur,
coeundo.~  De agentibus contra naturam cum masculis Deus fecit
vindictam cum igne de Sodoma et Gomorrha et aliis tribus
civitatibus, de quibus scribitur in Purgatorio capitulo XXVI, ac
etiam sulphure, Genesi 19.+o~  Unde in Levitico, capitulo 20.+o~
dicitur: ^qui dormierit cum masculo coitu femineo, uterque
operatus est nefas, morte moriantur.~  Et Hieronymus dicit, quod
sodomia dicitur muta.  Et merito; nam sodomitae erunt muti in die
judicii, non excusando se per ignorantiam, cum ipsa natura legem
docuerit ipsa bruta animalia, quam isti transcendunt ad aliam
speciem agentes contra naturam.  Unde propter sodomitas potissime
venit a Deo diluvium super terram.  Nam inter causas diluvii
ponit hanc Methodius, quod mulieres supergressae viris
abutebantur, et quod exarserunt in homines, in alterutrum
coeuntes.  Item quod legitur in Genesi de secundo filio Judae,
nomine Onas, qui ^semen fundebat in terram,~ et ideo percussit
eum Dominus.  Quare amodo patet cur de duabus maneriebus
personarum seu animarum dicat hic auctor, prosequendo primo de
illis qui cum masculis etc.

	|4-12.~  Praemittendo de arginibus illis infernalibus
similitudinarie ad illos de Brenta et de Flandria, factos ad
reparandum fiottum, idest aggressum maris Oceani, qui accidit
luna mediante.  Unde Ovidius ait: ^Ventique et pluviae lunae
sequitur mare motum.~  Acciditque apud nos quotiens ad meridianum
Luna venit, quotiens ab Orizonte recedit.  Nam Luna movet humida,
sicut Sol calida; tamen Luna ex virtute luminis, quod recipit a
Sole, movet humida disgregando et rarificando, quod patet in
augmento medullarum et aliorum humidorum in plenilunio.  Nam et
mari licet sit aqua, insunt exalationes calidae et siccae, quae
sunt causa salsedinis.  Igitur cum Luna habeat naturam
subtiliandi et elevandi, cum ascendit in emisphaerio nostro super
punctum orientale, propter obliquitatem radiorum debiliter
incipit movere, et quanto magis ascendit, potentius movet
disgregando, donec veniat ad medium coeli.  Et haec subtiliatio
facit hoc in mari, sed etiam est in medio coeli virtute radiorum. 
Non tamen subtiliat ebullitionem, sed segregat, et ex hoc mare
recedit donec Luna redeat in Occidentem.  Deinde iterum incipit
fluere per iteratam subtiliationem, quam Luna fecit, non per
directionem radiorum, cum emisphaerio nostro non sit, sed per
reflexionem radiorum reflexorum ab aliis corporibus coelestibus;
et ideo secunda ista ebullitio maris debilior est prima.  Unde
cum Luna omni naturali die semel attingat medium emisphaerii
oppositi, ideo omni die naturali est fluxus et refluxus ibi;
licet Lucanus causam hujus se dicat ignorare, ut in primo
Pharsaliae dicit:

     ^Ventus ab extremo pelagus sic axe volutet,~
     ^Destituatque ferens; an sidere mota secundo~
     ^Tethyos unda vagae lunaribus aestuet horis;~
     ^Flammiger an Titan, ut alentes hauriat undas,~
     ^Erigat Oceanum, fluctusque ad sidera tollat~
     ^Quaerite, quos agitat mundi labor: at mihi semper~
     ^Tu, quaecumque moves tam crebros causa meatus,~
     ^Ut superi voluere, late.~

	|28-30.~  Fingendo auctor se ibi invenire inter sodomitas
Ser Brunettum Latinum de Florentia, cum quo loquitur ut dicit
textus, dicendo inter aliam de origine Florentiae.

	|61-62.~  Unde dicitur quod cum Catilina magnus Romanus
cum suis conjuratis expulsus esset de Roma, eo quod consul non
fuit electus, sed Lucius Cotta et Lucius Torquatus, Faesulani eum
receperunt.  Unde Antonius cum gente Romanorum eum obsedit; unde
et de qua dictus Catilina effugiendo devictus est juxta Pistorium
per dictum Antonium, et in novam obsidionem Faesulanae civitatis
missus est Metellus et Florinus. Iterum durante obsidione
Metellus discessit, et Florinus remansit; sed praeliando Florinus
mortuus est, et missus est adhuc Julius Caesar, qui devicit eam,
et constituit et divisit civitatem Florentiae, ut dixi supra in
capitulo VI.

	|67.~  Item sciendum quod ideo dicit famam vocare
Florentinos ^orbos,~ quia semel Pisani in divisione certorum
spoliorum cum Florentinis fienda eos deceperunt; ex quo adhuc
Florentini ^coeci~ dicuntur.

	|91-93.~  Et respondet auctor quod erit fortis ad ictus
fortunae, dummodo non dederit ipse causam suae adversitati, et
sic ejus conscientia per consequens non reprehendet ipsum.

	|95-96.~  Et ideo dicit quod fortuna giret ejus rotam
sicut vult, et rusticus ejus ligonem; nam aequipollet agricola
ipsi fortunae, et marra ejus rotae, quia sicut agricola volvit et
revolvit, seminat et metit, ita et fortuna.

	|106-108.~  Fingendo ex eo quod vitium et peccatum
sodomiticum frequentatur magis inter scientificos et doctrinatos
juvenes, quam in aliis.

	|109-113.~  Dicens se invenisse ibi Priscianum et alios
quos nominat, et ipsum Andream, quem ex tali vitio Papa, qui se
dicit servum servorum Dei, translatavit de Episcopatu Florentino,
ubi est flumen Arni, ad Episcopatum Vicentiae, ubi est flumen
Bacchiglione.  Et haec pro capitulo isto sufficiant.

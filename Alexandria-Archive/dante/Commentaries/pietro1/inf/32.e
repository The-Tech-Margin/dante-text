	|Proemio.~  <S'io avessi le rime ed aspre e chioccie>. 
Capitulum istud cum sequenti, quae continuanda simul sunt,
dividitur in quatuor partes, quia in prima dicitur de prima
specie proditorum, quae ponitur in parte hujus Cocyti, quae Caina
dicitur; et haec durat usque ibi: <Poscia vid' io mille visi
cagnazzi>.  Ibi secunda, in qua tractat de secunda specie
proditorum; et haec usque ibi in sequenti Capitulo: <Noi
passamm' oltre dove la gelata>.  Ibi tertia pars, ubi tractat de
tertia specie proditorum; et haec usque ad Capitulum finale.  Ibi
quarta, in qua tractat de quarta et ultima specie; et haec usque
in finem.

	|10-12.~  Invocando in principio Musas, quae fuerunt
illae dominae, idest facundae linguae, quae juverunt Amphionem
filium Jovis, qui muros Thebarum primo construi fecit, sonando
ita dulciter quod lapides ex se ipsis movebantur ad confectionem
dictorum murorum.  Unde Statius Thebaidos in X.+o~ ait de hoc:

     ^Increpat attonitos: humilisne Amphionis arces~
     ^Pro pudor, hi faciles, carmenque imbelle secuti,~
     ^Et mentita diu Thebarum fabula muri?~
     ^Et quidnam egregium prosternere maenia molli~
     ^Structa lyra~ etc.

Et fuit primus in Graecia, qui conduxit homines simul ad
cohabitandum.  In Thracia fuit Orpheus: in Italia fuit Saturnus.

	|13-15.~  Exclamando contra tales proditores, quod melius
fuisset eis fuisse pecudes, vel zebas idest capras, dictas ita a
^zebello, zebellas,~ quod est ^saltare,~ considerata eorum vita
infamata et odiosa.  Unde et de Juda dicitur in Evangelio Mathaei
XXVI. ^Vae homini illi, per quem filius hominis tradetur: bonum
erat ei si natus non fuisset homo ille~; sed brutum animal
potius, secundum unam expositionem.

	|22-24.~  Ad primam igitur auctor fingit se repperisse
juxta quemdam lacum glaciatum, continentem in se proditorum
animas; qui lacus significat statum frigidissimum, odiosum, in
quo immerguntur proditores, qui dicuntur per etymologiam
prodentes multum, vel valde odentes, vel valde dire agentes. 
Unde ait Isaias contra Nabuchodonosor: ^ad Infernum detraheris in
profundum laci.  Qui te viderint, ad te inclinabuntur, teque
prospicient~ etc.

	|25-27.~  Dicendo quod glacies Danubii in Ostericch, et
Tanais alterius fluminis juxta mare Tanae sub septemtrione,
currens versus meridiem et dividens Asiam ab Europa, sicut Nilus
aequo modo currens de meridie ad septentrionem, ubi propter
immensum frigus aqua efficitur lapis, idest chrystallus; unde
Lucanus ait: ^Quantus apud Tanaim, tanto conspectus in orbe est,~
ad illum locum Cocyti comparative nihil est.

	|28-29.~  Tabernicch, mons magnus in Sclavonia:
Pietrapana, alius mons in Thuscia.

	|58.~  Tractando primo de illa specie et qualitate
proditorum, qui produnt alios, qui ratione consanguinitatis
confidunt specialiter in eisdem proditoribus.  Et quia primus
taliter prodens fuit ille nequam Cain, primus filius Adae, contra
Abel fratrem suum, de quo Genesi, Capitulo IV.+o~ ubi dicitur:
^dixitque Cain ad Abel fratrem suum, egrediamur foras.  Et cum
essent in agro eum occidit~; ideo vocat hanc primam partem Cocyti
Cainam, fingendo tales in luto glaciato ita stare, ut dicit
textus, idest in statu frigidissimo ab amore et charitate.  Ad
hoc etiam David, ut proditorem se cognoscendo de Uria viro
Bersabeae, orabat poenitens, haec verba dicendo: ^ad te,  Domine,
clamabo, Deus meus, ne sileas a me: ne quando taceas a me, et
assimilabor descendentibus in lacum.~  Et alibi: ^Domine,
salvasti me a descendentibus in lacum.~

	|61-62.~  Faciendo etiam mentionem de Mordrec proditore
contra patrem suum regem Arturum, qui rex ipsum postea
perforavit; et hoc est quod dicit, quod rupit umbram illius
corporis ad solem.

	|63-64.~  Focaccia de Pistorio, qui proditorie  proprium
patrum occidit: Sassolus de Thuscis de Florentia: omnes
proditores contra suos conjunctos et consanguineos, et consortes.

	|68-69.~  Camiscionus et Karlinus fuerunt de Pazzis,
vallis Arni.  Illi duo fratres, quorum fuit vallis Bisentii
fluminis, fuerunt comes Alexander, comes Napoleon de Comitibus
Albertis, et filii comitis Alberti.

	|88.~  Ad secundam autem speciem veniamus proditorum,
scilicet illorum, qui produnt suam patriam, et alios etiam extra
dictas quatuor species existentes; nam vinculum charitatis et
fidei debemus habere ad eam.  Vocando eam Antenoram ab Antenore
Trojano proditore suae patriae.

	|106.~  Fingendo ibi dominum Boccam de Abatibus de
Florentia, proditorem suis in bello Montisaperti.

	|116.~  Item dominum Buosum de Duera de Cremona, qui data
fide regi Manfredo quod civitas Cremonae non daret passum per
dictam terram Comiti Flandriae conducenti dictam gentem Karoli,
dicto Karolo Romam per mare solitarie eunte, pecunia contrarium
fecit.

	|119-120.~  Ille de Beccaria de Papia fuit quidam Abbas,
nomine Abbas Thesaurus, Vallis Umbrosae, et prodere voluit
Florentiam, quae erat ejus patria ratione praedictae ejus
Abbatiae, licet esset Papia sua originalis patria, et decapitatus
fuit Florentiae.

	|121.~  Dominus Jannes de Soldanieris de Florentia, qui
prodidit partem domini Farinatae de Ubertis de Florentia et
ceterorum Ghibellinorum; unde praedicti exules facti sunt de
dicta terra.

	|122-123.~  Ganellon de Rosiono; vel dicitur quod fuit de
domo Magantiae de Alemannia, proditor Gestae Karoli: Tebaldus de
Zambrasis de Faventia, de nocte tradidit eam Bononiensibus: omnes
proditores suae patriae diversimode, et aliorum, ut dixi.

	|124-132.~  Et etiam Comes Ugolinus de Donoratico de
Pisis, sive de Comitibus Gherardeschis, qui contulit Lucanis
castrum Ripafractae, castrum Asciani, et castrum Venae; unde
factum fuit de eo quod dicitur in Capitulo sequenti, quem fingit
ibi rodere caput Archiepiscopi praedictae terrae, scilicet domini
Roggerii de Ubaldinis, similitudinarie ad Tydeum, qui sagittatus
in praelio circa Thebas a Menalippo nominato et famoso milite,
caput ablatum ejus a Capanaeo rodit.  Unde in persona ejus
Statius in VIII.+o~ ait: 

     ^...Caput, o caput, o mihi si quis~
     ^Adportet, Menalippe, tuum~ etc.

Et subdit in persona adhuc ejusdem Tydei loquendo, apportato
capite ejus Menalippi ad eum:

     ^Imperat abscissum porgi, laevaque receptum~
     ^Spectat atrox hostile caput, gliscitque tepentis~
     ^Lumina torva videns, et adhuc dubitantia figi...~
     ^Atque illum effracti perfusum tabe cerebri~
     ^Aspicit, et vivo scelerantem sanguine fauces,~
     ^Nec comites auffere valent~ etc.

Et haec pro hoc Capitulo sufficiant.

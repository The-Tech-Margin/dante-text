	|Proemio.~  <La molta gente e le diverse piaghe>. 
Auctor in hoc Capitulo, facto quodam proemio ad praecedentia
proxima, incipit tractare de specie et poena decimae fraudis,
quae in decima bulgia hinc fingitur per eum puniri, scilicet de
falsitate.  Verum quia dicta fraus falsitatis committitur
principaliter tribus modis, et a quibus tribus modis et a tribus
generibus infinitae species et qualitates falsitatis insurgunt,
ideo infinitos infirmos, diversis aegritudinibus, ibi se asserit
invenire.  Nam allegorice quilibet modus falsitatis ab ardore et
anxietate corrupti intellectus procedit, ut aegritudo corporalis
a corrupto humore corporeo; et haec est nostra figura.  Ad quod
Ovidius respiciens ait:

     ^Fontibus, et fluviis, puteisque capacibus haerent,~
     ^Nec sitis extincta prius est quam vita bibendo.~

Item Psalmista in hoc ait: ^miserere mei, Deus, quoniam infirmus
sum: sana me, Domine, quoniam conturbata sunt ossa mea.~  Nam
omnis falsitas, ut dixi, fit altero de tribus modis, videlicet,
aut re ipsa, ut expendendo falsam monetam scientes, seu exercendo
quamlibet rem falsam aliam; fingendo hanc speciem falsitatis in
persona Mirrhae et Domini Joannis Schicchi.  Aut committitur
facto, ut in fabricando falsam monetam, vel corrumpendo cum
alchimia, et alia falsa agendo et faciendo, ut fecerunt isti,
scilicet magister Grifolinus et magister Adam.  Aut falsitas
committitur dicto, ut fecit Sinon perjurus, et uxor Pharaonis, de
qua item dicam.

	|58-66.~  Et singulariter allegorizando comparat
numerositatem tot aegrotorum, ut dicit textus, illis de Aegina,
tangendo quod fabulose recitat Ovidius in VII.+o~ dicens:

     ^Oenopiam veteres appellavere, sed ipse~
     ^Aeacus Aeginam genitricis nomine dixit.~

Revera Aeacus rex Aeginae insulae prope Athenas, cujus homines
dicti fuerunt Myrmidones, pater fuit Pelei, habuitque matrem
nomine Aeginam, cum qua Jupiter rem habuit.  Propter quod Juno
ejus uxor irata ad Aeginam civitatem misit ita magnam epidemiam,
ut dicit textus, eo quod nomen habuit ab illa domina.  Unde idem
Ovidius ait:

     ^Dira lues populis ira Junonis iniquae~
     ^incidit, exosae dictas a pellice terras.~

Et adeo magna fuit dicta infirmitas et aegritudo et mortalitas,
quod de tota illa gente Aeginae non remansit nisi Aeacus cum
filiis, et paucis aliis.  Qui dum ascendisset quemdam montem, et
ibi oraret ad Jovem ut eum mori faceret, vel restauraret eum
populum amissum, in quantitate formicarum per eum ibi visarum
super quamdam quercum euntium.  Unde idem Ovidius de hoc in
persona ipsius Aeaci ait:

     ^Forte fuit juxta patulis rarissima ramis~
     ^Sacra Jovi quercus de semine Dodonaeo.~
     ^Hic nos frugilegas aspeximus agmine longo~
     ^Grande onus exiguo formicas ore gerentes,~
     ^Rugosoque suum servantes cortice callem.~
     ^Dum numerum miror, totidem pater optime, dixi~,
     ^Tu mihi da cives, et inania moenia supple.~

Qua oratione completa obdormivit, et excitatus illas formicas
repperit effectas homines, de quibus dicta civitas Aeginae
restituta est.  Integumentum fuit, quod quidam populi Myrmidones,
nigri et parvi corpore, conducti fuerunt ad habitandum in dictam
terram facunda eloquentia suasoria dicti Aeaci.

	|73-84.~  Fingendo se postea invenire duos spiritus, in
quibus fuerat illorum qui laborant ad alchimiam falso faciendam,
qui die noctuque cum vasis fictilibus fabricant et bulliunt, et
quanto magis ardent procedere, et minus acquirunt, ut faciunt
grattantes scabiem, qui quanto plus scalpunt et grattant, magis
grattare desiderant absque fine.  Et ideo vide quare tegiis et
scalpentes et grattantes scabiem eos fingat.

	|109-113.~  Nominando magistrum Grifolinum de Aretio,
combustum Senis per inquisitorem haereticae pravitatis, ad
instantiam Episcopi dictae terrae, eo quod quidam nomine Arbor de
Senis, filius dicti Episcopi, deceptus fuit in pecunia ab ipso,
promittendo ipsum facere scire volare, ut fecit ille Daedalus, de
quo dixit supra in Capitulo XVII.+o~

	|121-129.~  Dicendo de Senensibus quod dicit textus, qui
habuerunt adeo jam vanos et prodigos cives, quod fecerunt
brigatam spenderecciam, in qua fuit Stricca, homo de Curia, et
dominus Nicolaus de Bonsignoris, qui assare faciebat pullos de
prunis garofilorum.

	|136.~  Item nominat alium alchimistam nomine Capoccium,
florentinum, combustum Senis.

	|137.~  Et quod de alchimia dixit, quod sit peccatum,
intellige secundum quod scribit Thomas de Aquino in secunda
secundae, quaestione 10.+a~ Capitulo 1.+o~ Et haec pro hoc
Capitulo.

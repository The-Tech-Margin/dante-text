	|Proemio.~  <Luogo @e in Inferno detto Malebolge>.  Hoc
Capitulum dividitur in tres partes.  In prima ponit formam hujus
octavi circuli partiti in novem, et de poena primae bulgiae; et
hoc usque ibi: <Io mi raggiunsi con la scorta fida>.  Ibi
secunda, in qua ponit aliter alios cruciari; et hoc usque ibi:  
<Gi@a eravamo ove lo stretto calle>.  Ibi tertia et ultima, in qua
tractat de poena secundae bulgiae; et hoc usque in finem.

	|19-27.~  Ad primam igitur dicit auctor quod ita
dispositus a Geryone, et viso vitio in suo universali abstracto
fraudis, et contemplato dicta ejus poetica contemplatione,
procedit investigando de particularibus ejus speciebus.  Verum,
quia novem modis principaliter fraus diversimode committitur,
ideo per novem bulgias, idest vestibula, fingit hos fraudulentos
se invenire cruciari.  Et in prima bulgia fingit se invenire
ruffianos et lenones per oppositum modum in supplicio
procedentes, ut significet quod quidam sunt lenones non pro se
sed pro aliis, praemio feminas decipientes.  De quibus ait Joel
propheta dicens: ^puellam vendiderunt pro vino et biberunt.~  
Quidam sunt decipientes non praemio, sed pro se ipsis, et isti
non procedunt ut lenones, et ideo diverso calle etc.

	|29.~  Item quod tangit de anno Jubilaei est sciendum,
quod in lege Mosaica quidam annus dicebatur ^Jubilaeus~, idest
^remittens~; nam in Levitico dicitur: qui domum suam vel agrum
domino consecraverit, non potest eam redimere nisi siclo.  Et si
eum poenitebat, adjecta quinta parte aestimationis totius rei
emptor retinebat usque ad annum Jubilaei, qui erat de
quinquaginta annis semel, prout celebramus et dicimus annum
perdoni in centum annis.

	|34-36.~  Daemones autem, quos fingit ita eos persequi
verberando, sunt ad figuram eorum pravi motus et appetitus.  Et
quia tale delictum et vitium Bononienses multum frequentant, ideo
ita de eis loquitur, ut dicit textus.  Et haec pro prima parte.

	|86-96.~  Ad secundam partem veniendo dicit de alia
qualitate horum lenonum pro se ipsis decipientium mulieres, inter
quos nominat illum probum graecum Jasonem, de quo scribunt
auctores et poetae quod multas mulieres decepit.  Unde sciendum
est quod in Thessalia, quae provincia est in Romania, cujus
incolae dicti sunt Myrmidones, hodie vero dicuntur Saloniti,
fuerunt duo reges fratres simul, scilicet Aeson et Pelias.  Aeson
filium habuit egregium, scilicet Jasonem.  Pelias vero non nisi
duas filias habebat, absque prole masculina, qui timens ne post
mortem suam iste Jason regnum usurparet et filias ejus regno
privaret, cogitavit sub specie honorabili illum mittere ad rem
famosam sed difficilem, ubi deficeret, videlicet ad acquirendum
aureum vellus, quod erat in insula Colchi, in qua erat rex quidam
nomine Aeetas, avarissimus adeo quod magnum cumulum auri fecerat,
et hoc erat dictum vellus aureum, ut quidam volunt auctores.  Sed
Jason cupiditate gloriae et famae succensus, audito a dicto suo
patruo quod acquisitio dicti aurei velleris in perpetuam laudem
et magnam potentiam resultaret, convocatis Hercule, Castore et
Polluce, Telamone et pluribus aliis regibus et principibus
Graeciae pro acquisitione hujusmodi, iter arripuerunt per mare,
et eis navigantibus pervenerunt ad insulam Lemni, ubi regnabat
Hypsipyle filia regis Thoantis, juvenis pulcherrima, solum cum
feminis; nam omnes masculos ipsae mulieres paulo ante occiderant. 
Et causa fuit, quod dum semel dictus rex Thoas esset in exercitu
cum omnibus hominibus dictae insulae in Thracia circa quamdam
civitatem, omnibus Diis sacrificabat excepta Venere; unde Venus
irata adeo infecit quodam foetore mulieres dictae insulae, quod
redeuntibus hominibus ad propria, nullus potuit cum ipsis jacere.
Et accidit quod iterato redierunt in exercitum; ex quo indignatae
omnes mulieres concorditer decreverunt et proposuerunt omnes
masculos interficere.  Et factum est quod, cum repatriassent, una
nocte ipsae mulieres omnes ipsorum masculos, scilicet viros,
filios, et quoslibet alios interfecerunt, excepto dicto rege
Thoante, quem dicta sua filia Hypsipyle mota pietate fecit
aufugere.  Et hoc est quando dicit quod omnes alias decepit.  Cum
qua Hypsipyle dictus Jason jacuit, promittens suis coloratis
verbis eam, dum rediret, secum in Graeciam ducere in uxorem, et
dimisit eam praegnantem.  Et prosequendo suum iter venit in
dictam insulam Colchi, de quo filocapta Medea unica filia dicti
regis Aeetae, cum ipsa jacuit promittens eam secum ducere in
uxorem.  Qui artibus et documentis dictae Medeae ipse Jason
habuit victoriam de dracone et bobus custodientibus dictum aureum
vellus.  Et cum dictis divitiis et Medea ad propria rediens, cum
transiret per Corinthum filocaptus est de Creusa filia regis
Creontis, quam et secum duxit in uxorem, derelicta ibi dicta
Medea praegnante, quae peperit ibi duos filios masculos, ac in
despectum Jasonis occidit.  Unde Virgilius VIII. Egloga de hoc
ait:

     ^Saevus amor docuit natorum sanguine matrem~
     ^Commaculare manus~ etc.

Unde de dictis duabus, scilicet Hypsipyle et Medea, notat Ovidius
in Epistolis.  Sed allegorice pro dicto aureo vellere accipe
scientiam et philosophiam custoditam a dracone, idest ab invido:
doctus a Medea, idest ab eloquentia: occidit draconem, idest
didicit ibi sic quod magister ibi docens victus fuit ab Jasone. 
Demum disputando dentes serpentini ibi seminati sunt, idest
doctrinae, rationes, et argumenta distincta ibi per eum, quae
subtilius postea in alios doctrinavit, et ecce homines armati, et
sic vellus aureum accepit et decoriavit a Colchis, idest talem
philosophiam, et in Graeciam destinavit.  Et sic etiam hodie
scolares sapiunt naturam Jasonis in decipiendo mulieres, et
adulando non mulieres tantum.  Et haec pro ista parte.

	|103-114.~  Ad tertiam et ultimam dicit quomodo venit ad
secundam bulgiam, ubi fingit adulatores cruciari ita turpiter et
fastidiose, ut dicit textus.  Et hoc est quod bene advertendo et
moraliter contemplando, vere in stercore possunt adaptari esse
hujusmodi adulatores et in foetore, alienum plerumque petendo, id
dicendo et asserendo quod non sit.  Et quia ut plurimum pauperes
hoc faciunt et indigentes, ideo verisimiliter ait Psalmista:
^suscitans de terra inopem, et de stercore erigens pauperem~;
idest adulando.  Et alibi de eis adulatoribus ait Joel:
^computruerunt jumenta in stercore suo.~   Unde Augustinus ait:
^adulatio est oleum et maledictio; oleum~ in quantum delectat;
^maledictio~ in quantum tormentum parit.  Tamen distingue inter
adulatores; nam non omnis adulatio est peccatum mortale.  Nam,
cum quis attribuit alicui bonum quod non habet, vel nimis
extollendo bonum quod habet, peccat venialiter; sed cum,
adulando, quis approbat malum quod quis habet et facit, peccat
mortaliter.  Et de talibus hic loquitur auctor.  Unde Gregorius
in Moralibus ait: ^sunt nonnulli qui, dum malefacta hominum
laudibus efferunt, augent quod increpare debuerant.~  Ad quod
etiam ait Propheta de talibus loquens: ^vae quae consuunt
pulvillos sub omni cubito manus, et faciunt cervicalia sub capite
universae aetatis.~   Et item Gregorius ait: ^melius est pro
veritate pati supplicium, quam pro adulatione beneficium.~   Ad
idem facit quod dicit Valerius libro IV.+o~ de Diogene philosopho. 
Qui philosophus magnus existens in aula Dionisii, propter
foetorem suorum curialium adulantium inde recessit, et in
solitudine maluit commorari.  Et dum esset semel inventus lavare
olera juxta quemdam rivum ab Aristippo adulatore dicti Dionisii,
et reprehenderet eum de recessu dictae aulae, dixit ei Diogenes:
^si mihi crederes, et mediocri paupertate scires uti, non
oporteret te regibus adulando mentiri.~

	|122.~  Nominando dominum Alexium militem de
Interminellis de Lucca, magnum adulatorem.

	|133-135.~  Item illam Thaidem, de qua ait Terentius in
comoedia illa sua, quae dicitur ^Eunuchus,~ ubi dicit, quod
quidam miles nomine Thraso quemdam suum nuntium nomine Gnatonem,
a quo adulatores vocati sunt postea ^Gnatonici,~ misit ad istam
Thaidem meretricem cum dono cujusdam ancillae.  Et petendo dictus
Thraso si Thais de tali dono rettulit gratias, Gnato respondit:
ingentes.  Unde ipse Terentius ait:

     THR. ^Magnas vero agere gratias Thais mihi?~
     GN.  ^Ingentes.~

Et haec pro Capitulo isto sufficiant.

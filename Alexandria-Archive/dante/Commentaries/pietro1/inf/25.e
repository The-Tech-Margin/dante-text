	|25-33.  Al fine delle sue parole il ladro.~  Hic
incipit tangere praedictam speciem secundam furum; et praemittit
de Caco Centauro, qui, ut recitat Titus Livius, occisus fuit ab
Hercule.  Nam cum rediret de Hispania ipse Hercules, triumpho
habito de Geryone rege ipsius, et cum magna praeda applicuisset
ad locum, ubi est hodie Roma, et dictus Cacus esset in caverna
quadam, ubi est hodie ecclesia sanctae Sabinae, multos boves
dicto Herculi subtrahebat furtim, trahens eos Cacus praefatus per
caudas, ne vestigia designarent.  Demum eum Hercules occidit;
unde Ovidius in persona regis Evandri, loquentis Aeneae ibi
advenienti, sic ait:

     ^Jam primum saxis suspensam hanc aspice rupem:~
     ^Disjectae procul ut moles, desertaque montis~
     ^Stat domus, et scopuli ingentem traxere ruinam.~
     ^Hic spelunca fuit, vasto submota recessu,~
     ^Semihominis Caci, facies quam dira tegebat...~
     ^Tergemini nece Geryonae, spoliisque superbus,~
     ^Alcides aderat, taurosque hac victor agebat...~
     ^At furiis Caci mens effera ne quid inausum,~
     ^Aut intractatum scelerisve dolive fuisset,~
     ^Quatuor a stabulis praestanti corpore tauros~
     ^Avertit, totidem forma superante juvencas.~
     ^Atque hos, ne qua forent pedibus vestigia rectis,~
     ^Cauda in speluncam tractos, versisque viarum~
     ^Indiciis~ etc.

	|49-78.~  Dicendo quod ibi tres spiritus, de quibus ait
textus, et quomodo unus serpens incorporatus fuit cum eo.  Idem
dicit Ovidius in IV.+o~ de uxore Cadmi, dicens:

     ^Et subito duo sunt, junctoque volumine serpunt,~
     ^Donec in oppositi nemoris subiere latebras.~

Et ideo haec erit figura, scilicet, quod licet isti, qui in
secunda specie sunt, non fuerunt in continuo proposito furandi,
ut primi supradicti, tamen, re eis occurrente, eorum ratio
humana, absque deliberatione, tali effectui furandi involvitur,
et ejus forma alteratur in talem diabolicum appetitum.  Et hoc
jura canonica dicunt, quod occidendo qui furantur, membra Diaboli
occidit.  Et quia non continuo, sed divisim sunt in tali pravo
affectu, ideo fingit eos non in totum exhumanari.  Et haec pro
ista secunda specie et parte.

	|79-93.~  Ad tertiam et ultimam partem dicit de illis,
qui non sunt in continuo tali actu, nec si res occurrat apta
furto, furantur illico, sed sillogistice arguendo an sit fiendum
furtum an non.  Et demum in eis ratio humana, per quam homines
rationabilia animalia dicuntur, destruitur, et in loco sui talis
appetitus ferinus ut serpens remanet formatus ad hanc
transfigurationem figurativam, quae naturaliter fieri non potest,
scilicet ut forma mutetur in aliud corpus; nam alias qualitas
verteretur in substantiam.  Quod Aristoteles negat in
praedicamentis, ubi dicit quod sola substantia est susceptibilis
contrariorum secundum se.  Ad hoc ait etiam Ovidius de Cadmo,
dicens:

     ^Dixit, et ut serpens in longam tenditur alvum,~
     ^Durataeque cuti squamas increscere sentit,~
     ^Nigraque caeruleis variari corpora guttis;~
     ^In pectusque cadit pronus, commixtaque in unum.~

Per quae patet figura praedicta.  Ad quod ait etiam Thomas de
Aquino: ^voluntas media est inter intellectum et exteriorem
operationem, et motus voluntatis est ab anima ad rationem~.  Et
quod dicit de fumo, significat obscuritatem temporis, quam ut
noctem appetunt; vel transitoriam rerum acquisitionem furtivam.
Psalmista dicit: ^sicut deficit fumus, sic pereant~ etc.  Et
Ovidius: ^Non habet eventus sordida praeda bonos.~  Dies
caniculares dicti sunt a quadam stella, quae dicitur canis, quae
oritur secundum Albumasar in XXIX.+o~ gradu Cancri, et sunt
quinquaginta, et incipiunt XXI.+o~ die Julii, et durant usque ad
nonam diem Septembris.  Et quando dicit quod percussionem faciunt
in umbilico dicti serpentes ipsis spiritibus, significat quod,
sicut inde primo suscipimus alimentum ut humanam formam habeamus,
ita inde talis forma destruitur per receptionem veneni talis
voluntatis corruptae de veneno serpentinae cupiditatis, cum
serpentis sit serpere; et etiam furum.

	|94-99.~  Unde dictum fuit dicto Cadmo: ^Serpentem
spectas, et tu spectabere serpens.~  Item Arethusa, dilecta ab
Alpheo flumine, conversa fuit in fontem secundum Ovidium.  Revera
Alpheus et Arethusa sunt duo flumina in Graecia, quae
conjunguntur et ibi intrant sub terram et sub mare, et occurrunt
per mille milliaria usque ad civitatem Siracusae in Sicilia, et
ibi surgunt in fontem.  Unde Virgilius ait:

     ^Sicano praetenta sinu jacet insula contra,~
     ^Plemmyrium undosum: nomen dixere priores~
     ^Ortygiam.  Alpheum fama est huc Elidis amnem~
     ^Occultas egisse vias subter mare: qui nunc~
     ^Ore, Arethusa, tuo Siculis confunditur undis.~

Item Lucanus XIX. de Sabellio et Nasidio ait:

     ^Mors erat ante oculos: miserique in crure Sabelli~
     ^Seps stetit exiguus, quem fixo dente tenacem~
     ^Avulsit manu, piloque affixit arenis.~

Et ibi etiam dicit de Nasidio, quomodo in Libia fuerunt consumpti
taliter.

	|136-151.~  Et redeundo ad id quod auctor sentit, et alii
transformantes in hoc fundantur, ait etiam Augustinus: ^si terram
diligis, terra efficieris, cum transformet amor amantem in rem
amatam.~  Puccius de Galigariis, dominus Buosus de Abatibus,
dominus Guercius de Calvalcantibus, dominus Cianfa de Donatis,
Agnellus de Brunelleschis, omnes de Florentia, magni fures suo
tempore.  Per quem supradictum dominum Guercium, occisum per
hominem Gaville, magna controversia facta fuit illis de illo
castro Gaville, Districtus Florentini.  Modo, licet superdicta
triplex figura satis procedat, tamen potest dici etiam hoc modo.
Nam tria sunt genera furantium, ut dixi.  Nam quidam sunt fures
puncti a serpente, idest ab affectu furandi, et cinis
efficiuntur; hoc est quod tales fures in foveis se occultando in
terra quodammodo incorporati, se abscondendo sub banchis et sub
rupturis, donec veniant ad punctum furandi; et facto furto
resurgunt ita jacentes ad terram ut corpora et ut homines.  Et de
talibus dicitur Exodi XX.+o~ ibi: ^si fur domum effodiens fuerit
inventus, et mortuus fuerit, percussor non erit reus sanguinis.~ 
Quidam sunt alii fures, qui sunt puncti a serpente, hoc est ab
affectu furandi, et cum eo affectu incorporati, ut cum serpente,
vadunt et ambulant die nocteque res furandas quaerendo, et
dissociati.  Quidam vero alii fures sunt in aliquo numero sociati
cum aliis, et vicissim et sortite unus furatur et alius, et alii
fures consocii custodiunt.  Et sic qui vadit serpens efficitur,
et dum redit, mittendo alium sua vice, serpentem eum facit.  Et
quia tales consocii fures de nocte sibilant, ideo hic dicit
auctor idem fieri.  Amodo, quam vis, harum figurarum tene.
Vocando zavorram hanc septimam bulgiam, comparative loquendo;
quia sicut alveus de fundo galeae et navis habet glaream, quae
dicitur zavorra, ita et lectus ille erat et habebat.

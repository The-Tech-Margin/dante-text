	|Proemio.~  <Cos@i discesi del cerchio primaio ec.>  Hoc
capitulum dividitur in tres partes.  In prima ponit exordium ad
materiam secundi circuli; et hoc usque ibi: <Io venni in parte
d'ogni luce muto ec.>  Ibi secunda, in qua ponit de poena dicti
secundi circuli; et hoc usque ibi: <La prima di color di cui
novelle ec.>  Ibi tertia et ultima, in qua auctor nominat certos
ibi existentes; et hoc usque in finem.

	|1-6.~  Ad primam igitur dicit quod viso cum hac
rationabili investigatione de his qui deliquerunt, non ut
incontinentes, ut illi de limbo, procedit ad investigationem
illorum, qui propter incontinentiam deliquerunt, maxime
luxuriosorum, et sic juxta conscientiam, quia inter tales
conscientia ut judex judicat et destinat.  Ideo fingit hic se
primo invenire Minoem judicem infernalem, ^ut canem ringhiantem,~
qui pro generali judicio conscientiae fingitur, quod ut canis nos
peccantes remordet.  Unde Isaias in ultimo capitulo: ^vermis
eorum non morietur~; quod exponitur, idest, ^remorsus
conscientiae~, nam et conscientia quandoque dicitur scientia
peccati, quandoque morsus peccati. Unde Horatius: ^nil conscire
sibi, nulla pallescere culpa~ etc. Et Seneca ad Lucillum: ^sacer
inter nos spiritus sedet, malorum bonorumque nostrorum observator
et custos.~  Et tangit hic auctor juxta fictionem poetarum, qui
dixerunt tres esse judices infernales, scilicet Minoem,
Rhadamanthum et Aeacum. Minos judicat de conscientia, utrum sit
bona vel erronea; item utrum bene factum an male, et sic
remordet.  Unde Basilius vocat eam conscientiam et judicium ejus
universale judicatorium; et Damascenus dicit quod est judex et
lex intellectus nostri.  De quo Minoe, ut de judicio tali
conscientiae, ait Virgilius in simili:

     ^Nec vero hae sine sorte datae, sine judice, sedes.~
     ^Quaesitor Minos urnam movet: ille silentum~
     ^Consiliumque vocat, vitasque et crimina discit.~

Rhadamanthus vero judicat de eloquentia, utrum sit vera, ficta,
vel otiosa; unde ^Rhadamanthus,~ idest, ^judicans verbum.~  Et
ideo ad hoc ait Virgilius:

     ^Gnossius haec Rhadamanthus habet durissima regna,~
     ^Castigatque auditque dolos; subigitque fateri~
     ^Quae quis apud superos, furto laetatus inani,~
     ^Distulit in seram commissa piacula mortem.~

Et in ista specie conscientia dicitur testificari.  Unde
Ecclesiastes 7.+o~ ^Scit conscientia tua te crebro maledixisse
aliis.~  Aeacus judicat de operatione utrum sit justa vel non, et
secundum hoc dicitur ligare; et hoc est quod includit auctor
noster hos tres judices in tribus actibus Minois.  Nam primo
dicit ^ringhiat~, idest ut canis mordet latrando.  Et hoc est
Minos, idest remorsio conscientiae.  Secundo dicit quod ^examinat
culpas in introitu,~ et sic est Rhadamanthus, idest species
conscientiae, quae testificatur et objicit.  Tertio dicit quod
^judicat et destinat secundum quod cingit se cum cauda~; et in
hoc est Aeacus, qui dicitur judex, et species conscientiae in
judicando et destinando nos ad loca et poenas graves et minus
graves.  Et sic in principio nos delinquentes mordet.  In medio,
idest in perseveratione delicti contra nos ut testis objicit.
Unde Apostolus: ^gloria nostra haec est, testimonium conscientiae
nostrae.~  Et David: ^peccatum meum contra me est semper.~  In
fine, idest ultimo vitae, judicat: et sic cum cauda religat.  Ad
quod Juvenalis ait:

     ^Displicet auctori, prima est haec ultio, quod se~
     ^Judice nemo nocens absolvitur, improba quamvis~
     ^Gratia fallacis Praetoris vicerit urnam....~
     ^Has patitur poenas peccandi sola voluntas.~
     ^Nam scelus intra se tacitum qui cogitat ullum,~
     ^Facti crimen habet~ etc.

Et sic supradicti judices judicant in Inferno, idest in corpore
humano, seu in mundo isto taliter.

	|19.~  Et quod dicit dictus Minos quod auctor |caveat
quomodo intret,~ figurative dicitur, scilicet quod conscientia in
nostro auctore remordidit ipsum in principio hujus 
investigationis vitiorum, quasi esset peccatum taliter procedere. 
Sed Virgilius, idest ratio, eam quietat probabiliter.  Et haec
pro ista parte.

	|28-33.~  Quoad secundam, dicit supplicium talium
luxuriosorum esse in vento tempestuoso.  Et idem Virgilius dicit:

             ^Aliae panduntur inanes~
     ^Suspensae ad ventos, aliis sub gurgite vasto~ etc.

Cujus figura satis patet bene inspicientibus motus et actus
amantium et fornicantium, et incessabiles circuitus eorum.  Unde
Ovidius:

     ^Artibus innumeris mens oppugnatur amantum,~
     ^Ut lapis aequoreis undique pulsus aquis.~

Et Horatius:

     ^Nec modum habet, neque consilium, ratione, modoque~
     ^Tractari non vult: in amore haec sunc mala, bellum,~
     ^Pax rursum: haec si quis tempestatis prope ritu~
     ^Mobilia, et coeca fluitantia sorte, laboret~ etc.

Et Ovidius:

     ^Brachia quod deceat non videt ullus amans.~

Ad quam figuram etiam ait Isidorus: ^Cupido daemon fornicationis
fingitur: ideo cum alis, quia nil levius amantibus et mutabilius
invenitur: et puer, quia stultus et irrationabilis est amor~.

	|52-60.~  Ad tertiam et ultimam partem nominat quosdam
magnos infamatos in peccato libidinis.  Et primo illam reginam
Semiramin uxorem Nini regis totius Asiae, quae post mortem dicti
Nini successit in regno Babylonis, quam muravit post Nembrot. 
Unde Ovidius: ^Coctilibus muris cinxisse Semiramis urbem.~  Et
tantae luxuriae erat quod cum proprio filio nomine Ninia
concubuit.  Unde scribit Orosius de ea sic: ^Semiramis libidine
ardens et sanguinem sitiens concumbentes cum ea occidebat.
Praecepit enim insuper quod inter parentes et liberos ad libitum
intra se conjugium esse posset.~  Ideoque statuit, ut dicit
Ovidius, idem de Jove dicens:

     ^Jupiter esse pium statuit quodcumque juvaret,~
     ^Et fas esse facit fratre marita soror.~

Et abusive dicit quod ita statuit |in sua lege,~ cum dicat
Philosophus: ^voluntas legislatoris est ut faciat homines bonos.~
Et ideo ait Augustinus: ^luxuria tota nostra ratio absorbetur.~

	|61-62.~  Item dicit ibi se vidisse Didonem reginam
Carthaginis, filiam Beli et uxorem Sichaei regis Tyri, qui
occisus fuit a fratre dictae Didonis nomine Pygmalione, et
combustum ejus corpus et in cineres redactum et in urna
reconditum.  Super quibus cineribus juravit dicta Dido
continentiam et castitatem, et demum cum Aenea concubuit juxta
Virgilium.  Hieronymus vero in libro contra Jovinianum dicit,
quod Dido casta permansit, et se occidit propter amorem castum,
eo quod Jarbas rex Libyae eam tamen volebat in conjugem.

	|63.~  Item vidit Cleopatram filiam Lagi regis Aegypti,
quae fuit cum Caesare fornicata, ut ait Lucanus.

	|64-66.~  Item vidit Helenam filiam Tyndari regis et
Ledae, sororem Castoris et Pollucis, pro qua ^ductum fuit tantum
malum tempus~, scilicet per Paridem occisum per Ajacem filium
Oilei.  Nam fabulizat Ovidius, quod dum Peleus duxisset Thetidem
in uxorem, invitavit ad nuptias Junonem, Palladem et Venerem; sed
Discordia projecit pomum aureum; in quo scriptum erat:
^pulchriori detur.~  Commissa fuit ista lis per Jovem Paridi, et
obtinuit Helenam uxorem Menelai; et ideo dicitur quaedam stella
appropriata Helenae, nociva et tempestatum creatrix.  Vel dic
quod Paris ivit in Graeciam ad ipsam rapiendam ob vindictam
Hesionis raptae per Telamonem; propter quod Menelaus, Agamemnon,
Achilles, Tantalus, Ajax, Telamon, Ulyxes, Diomedes, Nestor,
Prothesilaus, Neoptolemus, Palamedes, Polydorus, Machaon etc.,
omnes reges Graeciae, et secundum quod dicunt Dares et Dictys,
iverunt in obsidionem Trojae cum octingentis sex millibus
hominibus, ubi steterunt decem annis et sex mensibus et duodecim
diebus.  Et hoc potest esse quod dicit ^pro qua tantum malum
tempus~ etc.  Item dicit se vidisse magnum Achillem Pelidem, et
dicit ^magnum~ ab ejus magnanimitate; unde Statius:

     ^Magnanimum Aeacidem,formidatumque Tonanti~
     ^Progeniem~ etc.

Qui in fine mortuus est occasione amoris, qui philocaptus de
Polyxena etc.  Quem Paris proditorie interfecit in templo, et
Antilocum qui secum erat.

	|73-75.~  Item dicit se vidisse Francischinam de Polenta,
filiam Domini Guidonis de Ravenna, et uxorem Joannis Ciotti de
Malatestis, quam dictus Joannes interfecit, et Paulum suum
fratrem, quia invenit eos etc.

	|82-84.~  Faciendo de eis comparationem ad columbas, ut
etiam facit Virgilius dicens:

     ^Qualis spelunca subito commota columba,~
     ^Cui domus et dulces latebroso in pumice nidi,~
     ^Fertur in arva volans, plausumque exterrita pennis~
     ^Dat tecto ingentem, mox aere lapsa quieto~
     ^Radit iter liquidum, celeres neque commovet alas.~

	|127-132.~  Quos auctor facit loqui, et dicere casum
ipsorum amoris et mortis, et quomodo legentes effecti sunt
pallidi; unde Ovidius:

     ^Palleat omnis amans, hic est color aptus amanti~.

Unde Gualterius definit sic talem amorem: ^amor est passio
quaedam innata, procedens ex visione oculorum et immoderata
cogitatione formae alterius sexus; ob quam quidem aliquis super
omnia cupit alterius potiri amplexibus, et omnia de utriusque
voluntate amoris percepta compleri.~

	|137.~  Deinde dicit de dicto Galeotto, qui sicut fuit
medius inter Lancilottum et Genevram, sic iste liber, vel qui eum
scripsit, fecit officium inter Paulum et Francischinam.  Itaque
sicut ille illam osculatus est, sic et iste istam etc.

	|Proemio.~  <Nel tempo che Giunone era crucciata>.  In
hoc Capitulo, prosequendo etiam materiam Capituli praecedentis,
et recitata fraude consistente in his, qui metalla corrumpunt,
quae est facta cum alchimia, vel alio modo, transit ad aliam
speciem falsitatis, quae consistit in re.  Exemplum cujus fingit
in persona Mirrhae, quae re, idest in persona sua, falsificata in 
alterius persona, cum patre suo, nomine Cinyra, jacuit turpiter.
De qua Ovidius in X+o~ ait:

     ^Editus hac ille est, qui si sine prole fuisset,~
     ^Inter felices Cinyras potuisset haberi.~

	|1-15.~  Fingendo tales ut manes et furiae [22], quod
idem est, licet furiae in mundo, in Inferno dicantur Eumenides. 
Irae, ut furiae Thebanae, ibant in personam Athamantis et
Alcumenae, uxoris Amphitrionis, et concubinae Jovis, et matris
Herculis; et ut Trojanae in personam Hecubae; et ad hoc narrandum
tangit de furiis Thebanorum.  Primo enim sciendum est quod poetae
scribunt, Martem cum Venere concubuisse, et ex ea habuit filiam
nomine Hermionem, quam Cadmus filius regis Agenoris ducis
Sidoniae seu Phoeniciae duxit in uxorem, postquam Thebas ipse
Cadmus constituit.  Ex qua donna quatuor filias habuit, scilicet
Agaven, quae nupsit Ixioni: item Ino, quae nupsit Athamanti: item
Autonoen, quae nupsit Aristaeo: item Semelen, et ista nulli
nupsit, scilicet in concubinatu Jovis mansit.  Propter quam
Semelen Juno uxor Jovis insurrexit in ipsam Semelen, et non
tantum in eam, scilicet in totam ejus parentelam.  Unde Ovidius
in III.+o~ ait:

     ^Gaudet, et a Tyria collectum pellice transfert~
     ^In generis socios odium: subit ecce priori~
     ^Causa recens, gravidamque dolet de semine magni~
     ^Esse Jovis Semelen~ etc.

Nam gravida existente dicta Semele, dicta Juno in forma cujusdam
vetulae accessit ad eam, et dixit quod nisi Jupiter se ei in
forma sua divina ostendat, sicut facit Junoni, non diligit eam.
Unde postea adeo blandita est Jovi dicta Semele, quod se sibi in
forma divina ostendit; et ex fulgure Semeles praedicta effecta
fuit cinis.  Sed de ejus corpore dicta Ino, ejus soror, extraxit
puerum et nutrivit, nomine Bacchum.  Unde ait Ovidius de Fastis:

     ^Arserat obsequio Semele Jovis.  Accipit Ino~
     ^Te, puer, et summa sedula nutrit ope.~

Et in majori ait:

            ^...Corpus mortale tumultus~
     ^Non tulit aethereos, donisque jugalibus arsit.~
     ^Imperfectus adhuc infans genitricis ab alvo~
     ^Eripitur, patrioque tener, si credere dignum est,~
     ^Insuitur femori, maternaque tempora complet.~
     ^Furtim illum primis Ino matertera cunis~
     ^Educat~ etc.

Integumentum: conjungitur Semele, latine terra, cum aqua.
Jupiter, idest elementum ignis, conjungitur cum ea, et mediante
humido nascitur Bacchus, idest vinum, et de eo ingravidatur. 
Item subdit de Athamante filio Aeoli, et viro dictae Ino, quomodo
effectus est furiosus causa dictae suae uxoris, et quia soror
erat dictae Semelis, et quia Bacchum nutriverat.  Ad quod Ovidius
ait:

     ^Protinus Aeolides media furibundus in aula~
     ^Clamat, io comites, his retia tendite silvis:~
     ^Hic modo cum gemina visa est mihi prole leaena.~
     ^Utque ferae sequitur vestigia conjugis amens,~
     ^Deque sinu matris ridentem, et parva Learchum~
     ^Brachia tendentem rapit, et bis, terque per auras~
     ^More rotat fundae, rigidoque infantia saxo~
     ^Discutit ora ferox.  Tum denique concita mater~
     ^Exululat, sparsisque fugit male sana capillis:~
     ^Teque ferens parvum nudis, Melicerta, lacertis...~
     ^Seque super pontum nullo tardata timore~
     ^Mittit~ etc.

Qui vir et uxor conversi sunt postea in saxa.

	|16-21.~  Ad id quod de Hecuba recitat, sciendum est quod
fuit uxor Priami, ex quo habuit Hectorem, Paridem, Deiphobum,
Helenum, Troilum, et Polydorum: item filias tres, Creusam,
Cassandram, et Polyxenam.  Et vidit eos occidi a Pyrrho
Achilleide, et Polydorum necatum per Polymnestorem regem Thraciae
in litore maris, et derubatum.  Et ex eo facta est forsennata,
idest furiosa, ut dicit, et demum a Graecis extitit in Thracia
lapidata.  De cujus furore audi Ovidium dicentem:

     ^Troia simul Priamusque cadunt: Priameia conjux~
     ^Perdidit infelix hominis post omnia formam,~
     ^Externasque novo latratu terruit auras...~
     ^Latravit conata loqui: locus extat, ex re~
     ^Nomen habet, veterumque diu memor ille malorum.~
     ^Tunc quoque Scythonios ululavit moesta per agros~ etc.

	|42-45.~  Item in persona cujusdam militis de
Cavalcantibus de Florentia, scilicet domini Joannis Schicchi, qui
inductu domini Simonis de Donatis de Florentia suffocato primo
quodam domino Buoso ipsius dicti Simonis patruo infirmo graviter,
fecit dictum dominum Joannem ingredi lectum dicti domini Buosi,
et falso fecit ipsum dominum Joannem condere testamentum,
disponendo ut voluit dictus dominus Simon, et sibi domino Joanni
ipse idem ut absenti legavit quamdam equam dicti domini Buosi,
quae domina erat turmae aliarum equarum.  Et hoc est quod dicit
pro lucrando dominam turmae etc.

	|61.~  Fingendo deinde se invenire magistrum Adamum,
falsarium monetae aureae florentinae, ad instantiam Comitis
Guidonis et Alexandri comitum de Romena.  Fingendo eum
hydropicum, ut denotet insatiabilem sitim talium, et eorum
putridum affectum.

	|97.~  Item et verbo falsum commisit uxor illa Pharaonis,
quae accusavit Joseph filium Jacobi falso de carnali
attentatione, cum recusasset dictus Joseph, ut pudicus, eam 
cognoscere; de quo vide Genesi, Capitulo 39.+o~

	|98.~  Et fecit nominari Sinonem illum falsarium, de quo
dixi supra Capitulo XXVI.+o~  Et aequiparat perjurium falso: et
iste commisit falsum verbo et dicto.  Unde Virgilius ait:
^Talibus insidiis, perjuraque arte Sinonis~ etc.

	|130-132.~  Fingendo ultimo moraliter quomodo Virgilius,
idest ratio, eum reprehendit de eo quod jurgia et contentiones
talium ita attente auscultabat.  Ad quod Salomon Proverbiorum 20.
^Honor est homini, qui separat se a contentiobus; omnes autem
stulti miscentur contumeliis.~ [Et v. ^Inf~. 31, pr.]  Et Paulus
ad Ephesios: ^turpia colloquia bonos mores corrumpunt.~  Speculum
Narcisi, idest fons, in quo speculatus fuit, et de se filocaptus
est.  Unde Ovidius: ^Fons erat illimis, nitidis argenteus undis~
etc.  De quo dicam in Capitulo III.+o~ idem in Paradiso.  Et haec
sufficiant.

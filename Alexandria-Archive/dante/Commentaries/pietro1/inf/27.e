	|Proemio.~  <Gi@a era dritta in su la fiamma e queta>. 
In hoc Capitulo continuat auctor ad praecedentia, fingendo se
etiam invenire Comitem Guidonem de Montefeltro in quadam alia
flamma, de qua similitudinarie sua verba exibant.

	|7-12.~  De bove Siculo scribit Valerius, et Orosius,
quod quidam nomine Perillus crudelis artifex fabricavit quemdam
bovem aeneum ita artificiatum, quod si homo esset intus, non
videbatur clamatus et cridatus ejus humanus, sed bovinus mugitus. 
Et praesentavit cuidam domino et tyranno Siciliae, nomine
Phalaris, crudelissimo dictus faber dictum bovem, ad hunc finem
ne ipse Phalaris, dum ibi faceret poni aliquem hominem ad mortem,
non moveretur ad pietatem aliquam propter cridatum humanum.  Qui
dictus tyrannus poni primo in eo fecit hunc ejus fabrum, et circa
ipsum, ignem, et sic primo comploratu illius mugivit etc.  Et
merito, juxta illud Ovidii:

     		  ^Non est lex aequior ulla,~
     ^Quam necis artifices arte perire sua.~

	|36-45.~  Et petit, ut in textu dicitur, et auctor
respondet de Romandiola, et primo de Ravenna et Cervia, inde de
Forlivio, contra quam civitatem Papa Martinus IV, natione
Francigena, misit dominum Joannem de Appia comitem Romandiolae in
MCCLXXXII cum multis Francigenis, et ibi per Forlivenses fuere
devicti et occisi.  Branchae virides sunt arma illorum de
Ordelaffis, qui portant medium leonem viridem.

	|46-48.~  Item quod Malatestae, qui de Verrucchio
fuerunt, tenent Ariminum, qui de Montana de Parcisatis, carcerato
per eos, fecerunt malam gubernationem, eo quod ipsum ibi
occiderunt.

	|49-51.~  Civitas Lamoni fluminis, Faventia: Santerni
fluminis, Imola: denominando eas civitates a dictis fluminibus,
rectas per Mainardum de Susinana, cujus armatura erat leo
azzurrus in albo; qui in Thuscia Guelfus, in Romandiola
Ghibellinus reputabatur.

	|52.~  Civitas Savii, Cesena.

	|67.~  Dicendo quomodo fuit homo dictus comes ab armis,
inde fuit frater minor.  Et si dicatur quare non nominat se
comitem, ratio est ex eo, quod, clerico facto, ut dicitur in
Decretis, comes non dicitur amplius comes.

	|85.~  Dicendo quod princeps novorum Pharisaeorum, hoc
est Bonifatius Papa, qui princeps clericorum hypocritarum ut
plurinum erat, loquendo similitudinarie, non vere.  Erat enim
inter Israeliticos triplex ordo religiosorum clericorum,
scilicet, Sadducaeorum, negantium resurrectionem: Essenorum, et
isti sunt judaicam fidem servantes, et etiam Pharisaeorum legem
stricte servantium, et hypocritarum.  Unde Mathaeus ait: ^vae
vobis, Scribae et Pharisaei hypocritae, qui decimatis mentham et
anethum et cyminum, et reliquistis quae graviora sunt legis.~

	|100-120.~  Subdendo quod fuit requisitus a dicto domino
Papa Bonifatio, inimicato cum illis de Columna, ut doceret eum
accipere civitatem Praenestinam, et quomodo absolvit eum; et
frustra propter contradictionem et repugnantiam culpae et veniae. 
Nam natura respuit ut contraria quaeque jungantur secundum
Boetium.  Et Phiilosophus in VIII.+o~ Ethicorum ait: ^quod homo
tristari et gaudere simul non potest.~  Et Porphyrius ait: ^lex
contradictoria, si una vera, altera falsa.~  Et Gregorius in
Moralibus ait: ^neque enim simul umquam conveniunt culpa operis
et irreprehensibilitas cordis; nam bonus et malus simul quis esse
non potest.~  Et sic syllogismus daemonis, de quo loquitur
textus, conclusit.  Non obstat dictum argumentum Papae, quod
coelum potest etc.  Nam licet potestas et potentia Papae sit
immensa, et de ea disputare non sit fas, tamen credo quod solum
possit, quod dicit ejus potentia.  Nam Vicarius est Dei
omnipotentis, qui per locum a majori secundum Augustinum licet
possit omnia, intelligi debet in his quae sunt posse.  Et ideo
Deus peccare non potest, cum peccare non sit aliquid posse, imo
est aliquid non posse.  Et ideo non debuit haec dicto comiti
imperare, nec ipse obedire, in quantum id quod Papa praeciperet
esset peccatum et inhonestum sub specie absolutionis.  Unde in
hoc dicit Alanus, quod ^obedientia est animi deliberantis
honestas, justae jussionis effectus.~  Et ideo in his debemus
obedire praelatis, qui justa deliberant.  Sunt autem quaedam sine
quibus non est salus, ut adimpletiones praeceptorum moralium, in
quibus tenemur praelatis obedire.  Sunt quaedam, in quibus non
est salus, ut mortalia peccata, in quibus non tenemur obedire
eis.  Et ideo Gregorius: ^illi soli habent in hanc carnem
potestatem ligandi et solvendi, sicut Apostoli, qui illorum
exempla simul cum doctrina retinent.~  Et Origenes ait: ^haec
soli Papae potestas concessa est, et imitatoribus Petri.  Qui
vestigia ejus imitantur, habent hanc certe ligandi et solvendi
potestatem; non illi, qui non imitantur.~  Unde in Malachia
legitur: ^maledicam benedictionibus vestris.~  Et alibi: ^vae
illis, qui vivificant animas, quae non vivunt, et mortificant
animas, quae non moriuntur.~  Quia igitur Papa subest legi
divinae, et contra eam non possit seu debeat facere, et contra
bonos mores et fidem, ideo hic auctor taliter loquitur.  De cujus
duabus clavibus vide infra in Purgatorio, Capitulo nono.

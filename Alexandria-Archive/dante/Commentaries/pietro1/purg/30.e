	|1-6.  Quando 'l settentr,ion del primo cielo.~ 
Continuando se auctor ad praecedentia, dicit, quod comparative
ille currus, ut currus septemtrionalis in hoc mundo maxime in
mari dirigit, ita et ibi illam gentem beatam ad iter disponebat. 
Et quod dicit, quod est septemtrion primi coeli, idest empyrei. 
Quae beatitudo, ut currus, velatur culpa, idest tollitur nobis
defectu, idest peccato et culpa, non umbra, vel casu, vel ortu
mundani solis. 

	|7-9.~  Dicendo quomodo substiterunt omnes, et illi
vigintiquatuor seniores revolverunt se ad dictum currum.  Haec
est figura, quod dicti vigintiquatuor libri veteris Testamenti,
cum Ecclesia militans Christi coepit, ut iste auctor nunc
contemplabatur, eorum prophetiae, scilicet vigintiquatuor libri
Bibliae praedicti, ita sunt revolutae quasi se ad eam, ut in
praesenti viderent quod in praeterito praedixerunt.

	|10-12.~  Et quia Salomon hanc Ecclesiam militantem
sponsam Christi, et ejus theologiam expressius proclamavit et
praenuntiavit, ut in 4.+o~ Capitulo Canticorum habetur, ubi ait
in persona Christi: ^veni de Libano, sponsa mea, veni de Libano,
veni~; ita nunc auctor ita fingit unum eorum primo ter ita
clamare.  Inde alii secuti sunt eum in clamore, idest in talibus
prophetiis, maxime psalterium dum dicit: ^et erit firmamentum in
terra in summis montium, superextolletur super Libanum fructus
ejus.~  Libanum, idest candorem hujus mundi, dicit Glosa.  Esto
quod sit mons altissimus in Phoenicia, ubi thus colligitur
secundum Isidorum.

	|16-18.~  Post quam vocem tanti senis, sive senioris,
scilicet Salomonis, infinitae voces super illa basterna, idest
curru, delicatis pannis cooperto et decorato, secundum
Uguccionem, clamaverunt, ut dicit textus.  Quae voces figurant
locutiones theologorum, per quas Beatrix, idest theologia, de
coelo in Ecclesiam descendit.

	|20.~  Flores figurant verba suavia, pulcra, ut flores
diversimode colorata.  Quod advertens Salomon in Canticis
dicebat: ^ego flos campi et lilium convallium; fulcite me
floribus, stipate me malis; flores apparuerunt in terra nostra.~ 
Et subdit: ^quae est ista, quae ascendit sicut virgula fumi?~  Et
ecce nebula florum, de qua hic ait auctor, quae figurat
congregationem librorum et dictorum theologicorum.

	|21.~  Simile dicit Virgilius de beatitudine Marcelli,
ibi:

     ^Tu Marcellus eris: manibus date lilia plenis,~
     ^Purpureos spargam flores~ etc.

Et Psalmista: ^tibi abundet coelum desuper, infundant montes
jucunditatem, et colles laetitia laetabuntur.~

	|28-31.~  In qua nebula florum ita figurata Beatrix,
idest theologia, descendit coronata oliva, quae arbor Minervae,
Deae scientiae, dicitur; et accipe eam pro sapientia et theorica
dictae theologiae: velum, pro practica ejus subtili; de qua etiam
Alanus in simili ait de ipsa theologia per eum sic visa:

     ^Infulat diadema caput~ etc.
     ^Claudit eam vestis auro perfusa refulgens,~
     ^Quam divina manus et solers dextra Minervae~
     ^Texuit~ etc.

	|43-48.~  Qua per ipsum auctorem visa, dixit, ut dixit
Dido Annae sorori suae de amore Sichaei praeterito, in recessu
Aeneae:

     ^Anna, fatebor enim, miseri post fata Sichaei~
     ^Conjugis, et sparsos fraterna caede penates,~
     ^Solus hic inflexit sensus, animumque labantem~
     ^Impulit: agnosco veteris vestigia flammae.~

Hoc est quod auctor vult figurare, quod jam dilexit studium
theologiae, et in eo postea cessavit, nunc vero reassumere
incipit, ut infra dicam.  Dicendo quod in tali admiratione
revolvit se ad Virgilium, idest ad judicium rationis, sed
recesserat; hoc est quod circa talia speculanda, quae in fide
consistunt, natio deficit, fides non habet meritum, cujus ratio
praebet experimentum; nam per rationem inferior appetitus
regulatur.

	|52-54.~  De quo fingit se lacrimasse.  Esto quod esset
in terrestri paradiso, quem perdidit antiqua mater, scilicet Eva.

	|55.~  De quo Beatrix, idest scientia theologiae, in eo
et in suo pectore reprehendit eum, vocando se per nomen, ut
faciunt reprehendentes se ipsos ut plurimum.  Ideo vocatur ab ipsa
theologia nomine proprio, quia prout nominatus erat auctor
^Dantes,~ ita dabat, sive dedit se ad diversa; scilicet primo ad
theologiam, secundo ad poetica.

	|57.~  Et ideo oportet eum lacrimare alia spatha, idest
justitia, quam accipit pro defectu et culpa, quam commisit
recedendo ab ipsa theologia.

	|62-63.~  Et hoc est quod dicit, quod revolvit se ad sonum
nominis ejus, idest ejus etymologiae.  Et hoc est quod dicit, quod
necesse est quod registretur.

	|76-78.~  Et ideo ita reprehenditur et verecundatur, ut
dicit textus.

	|82-84.~  Sed Angeli cantarunt, idest ejus cogitationes
angelicae, ac in spem disposuerunt eum, ut David in simili
dicentem: ^in te, Domine, speravi, non confundar in aeternum.  In
justitia tua libera me.  Inclina ad me aurem tuam; accelera, ut
eruas me.  Esto mihi in Deum protectorem et in domum refugii, ut
salvum me facias.  Quoniam fortitudo mea et refugium meum es tu:
et propter nomen tuum deduces me, et enutries me.  Educes me de
laqueo hoc, quem asconderunt mihi, quoniam tu es protector meus.
In manus tuas commendo spiritum meum; redemisti me, Domine, Deus
veritatis....  Odisti observantes vanitates, supervacue.  Ego
autem in Domine speravi: exultabo et laetabor in misericordia
tua, quoniam respexisti humilitatem meam.  Salvasti de
necessitatibus animam meam, nec conclusisti me in manibus
inimici: statuisti in loco spatioso pedes meos.~  Qui etiam
versus psalmistici pro Angelis illis accipi possunt.

	|85-89.~  Per quae verba ita lacrimis auctor fundebatur,
ut nix, dum terra, quae perdit umbram, spirat, scilicet
meridiana, quae est ita sub aequinoctiali, ut ibi arbor, vel
aliud corpus umbram non facit de sole.

	|115-117.~  Et procedendo adhuc Beatrix in dicta
reprehensione, idest theologica consideratio in eo quod ipse
auctor fuit talis in sua vita nova, dicit ut in textu.  Ad quod
Augustinus in libro de summo bono: ^sicut ignis, quanto magis
ligna suscepit, in majorem flammam erigitur, ita malus homo,
quanto magis rationem audierit, semper in majorem malitiam
excitatur.~  Est enim habitus, de quo dicit, quo quis facile
operatur, sive quo quis operatur cum vult, secundum Augustinum.

	|121-126.~  Dicendo, quomodo ipsa theologia sustinuit eum
certo tempore; subaudias, cum studio paginae hujus veteris
Testamenti.  Et cum debuisset procedere ad ea quae sunt novi
Testamenti, et sic ad spiritualia; nam in veteri Testamento
promittuntur corporalia, et sic ad carnem; et in novo Testamento
coelestia, et sic spiritualia; cessavit, ut in textu dicitur.

	|127-132.~  Et hoc est cum dicit, cum de carne ad
spiritum ascenderat etc., dedit se ipse auctor mundanis et
poeticis scientiis infructuosis, et quae nil promittunt integrum. 
De quibus Boetius perpendens in primo ait in persona
Philosophiae: ^quae ubi poeticas Musas vidit nostro assistentes
toro, fletibusque meis verba dictantes, commota paulisper ac
torvis inflammata luminibus, Quis, inquit, has scenicas
meretriculas ad hunc aegrum permisit accedere?  Hae sunt enim
quae infructuosis affectuum spinis, uberem fructibus rationem
segetem necant, hominumque mentes assuefaciunt morbo, non
liberant.~  Ad haec Hieronymus in Decretis: ^omnibus meretricibus
dantur mercedes, tu autem dedesti mercedes tuis amatoribus, et
nunc accepisti mercedes daemonum.  Sunt carmina poetarum cibus
secularis, sapientia rethoricorum, pompa verborum: haec sua omnes
suavitate delectant, animam quoque penetrant, et pectoris arcana
devinciunt.~  Alia per te vide.

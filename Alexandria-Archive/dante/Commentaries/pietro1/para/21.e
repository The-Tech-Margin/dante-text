	|4-6.~  <Gi@a eran gli occhi miei rifissi al volto>. 
Auctor in hoc Capitulo ponit quomodo ascendit ad coelum Saturni,
subaudi, cum dicta sua phantasia, dicendo qualiter Beatrix non
ridebat ibi, ne ipse auctor efficeretur cinis, ut Semele, de qua
scripsi in Inferno, Capitulo XXX; hoc est quod adeo ascenderat
dictus auctor cum studio theologiae, quod venerat ad speculandum
theologicam scientiam circa ea quae sunt religionis, quae adeo
est divina et splendida, quod humano visui, idest intellectui,
supra ponitur, adeo quod nihil efficeretur conatus ejus ad hoc. 

	|13-15.~  Dicendo quod tunc dictus planeta radiabat
moestus sub pectore Leonis; hoc est, quod signum Leonis est sibi
oppositum et domui suae; in Aquario vero exultatur, et per
consequens tristatur in signo Leonis opposito Aquario: sua enim
mansio est Capricornus et Sagittarius.  Est enim malevolus,
frigidus, et siccus ipse Saturnus; ideo pingitur senex, et cum
falce, quia retrogradus magis nocet quam directus.  Dicitur Deus
generationis, eo quod sua frigiditate coagulat primo mense
embryonem; ideo Clotho ei attribuitur.  Et secundum Ptolemaeum in
libro de judiciis astrorum Saturnus dat hominem esse fuscum,
turpem, pigrum, gravem, et turpia vestimenta non abhorrere,
capillos asperos et incultos, facit et melancholicum hominem. 
Dominatur in Libra, in Ariete vero regnum trahit, et tunc vita
religiosa sub eo est, et locus frigidus, et siccus.  Unde vide
quare auctor ita loquitur de beatis Saturninis in religione et in
heremo glorificatis.

	|58-60.~  Dicendo quomodo vidit venire et resalire illos
beatos Saturninos, fingendo venire ad eum Petrum Damianum, a quo
auctor petiit, quare ibi non cantabatur ut in aliis coelis.

	|61-63.~  Qui respondit, ut in textu patet, scilicet,
quod bene cantatur ibi, sed mortalis ejus auditus nequit audire. 
Unde Alanus de dicto coelo describens, ait:

     ^Non tunc a cantu sonus ejus degener erat,~
     ^Sed comitum voces vox praevenit hujus adulto.~

Et potest elici haec figura.  Isti Saturnini virtuosi et beati in
heremis et locis solitariis existentes, contemplationibus
insistentes, modicum de cantu exteriori proferunt.  Nam, ut dicit
lex: ^conversatio monachalis commemoranda est Deo, in qua omnis
macula humanitatis extinguitur, et in humanis cogitationibus et
rationibus celsior, scilicet, in vita contemplativa, quae altior
est activa.~  Ad hoc Augustinus: ^non sunt reperti meliores quam
qui in monasteriis profecerunt, nec pejores, quam qui in
monasteriis defecerunt.~  Ideo dicitur monachus a ^monos,~ quod
est ^unus,~ et ^achos,~ quod est ^tristis,~ quia solus et tristis
debet apparere, licet in se gaudeat et cantet tacite contemplando
circa Deum.  Per quae figurata locutio auctoris patere potest.

	|76-78.~  Interrogando etiam ibi auctor quare ipse
spiritus Petri Damiani venit, et praedestinatus fuit solus, ad
ipsum auctorem potius aliquo alio dictorum spirituum; qui
respondit ut in textu.  Ad hoc facit quod ait Augustinus super
Joannem, scilicet: ^quare Deus aliquos praedestinavit, aliquos
improbavit, non est dare rationem, nisi quod Deus voluit?~  Et
quare hoc sit, noli velle judicare, sicut ex simplici voluntate
artificis dependet quod iste lapis sit in ista parte muri, et
ille in alia.  Hoc ratio artis habet, ut aliquis sit ibi, aliquis
alibi.  Et Salomon: ^nimis profundae factae sunt cogitationes
tuae.~  Et Philosophus primo Ethicorum: ^disciplinati est
quaerere in tantum certitudinem, in quantum natura rei suscipit.~

	|106-111.~  Dicendo de monte Catriae, qui est in Ducatu
intra duo maria, Adriacum, scilicet, et Mediterraneum, altus
usque ad regionem secundam aeris, ubi causantur tonitrua, ut ait
Philosophus in Meteoris.  Et quomodo ibi est Monasterium sanctae
Crucis de la Villana, magis jam dispositum quam nunc sit ad
latriam, quae dicitur cultus soli Deo debitus, sed dulia
creaturae.  Unde dicitur: ^latria fit Domino, debetur dulia
servo.~  Nam adoramus Deum amando eum super omnia, ei sacrificium
faciendo, non sicut imaginibus, quia tunc esset idolatria, quae
dicitur cultus Deo debitus exhibitus creaturae.  Dicitur enim
^latria~ graece, latine ^servitus,~ quae soli debetur Deo. 
Tullius vero dicit: ^dicitur latria religio~; quae secundum
Isidorum ^animas nostra Deo religat ad cultum divinum vinculo
serviendi.~

	|124-126.~  Dicendo, quomodo fuit cardinalis Ecclesiae,
exclamando et abominando vitam modernorum Cardinalium, de quibus
Thomas: ^Praelati Cardinales custodes sunt sponsae, idest
Ecclesiae~; et ideo nunc in habitu et in aliis et in eis fit
lascivia.  Et Bernardus: ^in itinere incedunt nitidi et ornati,
circumamicti varietatibus, tamquam sponsa procedens de thalamo
suo.~  Et Amos propheta: ^vae qui opulenti estis opprimentes
populos, ingredientes pompatice domum Israel, et appropinquatis
solio iniquitatis, et qui dormitis in lectis eburneis, et qui
comeditis agnum de grege.~  Alia per te vide.

	|Proemio.~  <La gloria di colui che tutto muove>. 
Dividitur hoc Capitulum in duas partes.  In prima auctor facit
exordium et invocationem; et hoc usque ibi:  <Surge ai mortali
per diverse foci>.  Ibi secunda, ubi tractat de ascensu suo usque
ad coelum Lunae; et hoc usque in finem.

	|1-3.~  Ad primam auctor recitaturus de coelestibus et de
Paradiso, unde poetando fingit se descendisse, subaudias,
theologice contemplando; unde Joannis 3.+o~ ^Nemo ascendet in
coelum nisi qui de coelo descendit~; et Ezechiel propheta 28.+o~
^In signaculo similitudinis plenus sapientia et decore, in
delitiis Paradisii Dei fuisti~ etc.: et a remotis proemizando
dicit, quod gloria, idest ore multorum celebrata laudatio,
secundum Augustinum, illius qui totum movet, nec ipse movetur;
testante Boetio dum dicit:

     ^Stabilisque manens das cuncta moveri:~

ad hoc Thomas etiam in primo: ^omne quod movetur, ab alio
movetur, ut sol et alia; unde ne in infinitum eatur, necesse est
quod ponatur aliquid movens immobile~; item per universum
penetrat et lucet, sed plus in coelo quam in terra; unde illud
David: ^coeli enarrant gloriam Dei~ etc.  Esto quod Deus
virtualiter sit ubique; nam dicit Augustinus: ^Deus in coelo
totus est, in terra totus, ubique totus.~  Et Magister
Sententiarum: ^Angeli circumscripti localiter, Deus
incircumscriptus est.~

	|4-9.~  De quo coelo, ubi plus lucet, Isaia dicente:
^coelum mihi sedes est, terra autem scabellum pedum meorum,~
dicit quod venit, cum intellectu et phantasia subaudi, et quod
non omnia quae ibi vidit, idest speculatus est, posset referre;
ratio, quia intellectus profundatur dum speculatur circa Deitatem
et divina, quod memoria deficit.  Unde Chrysostomus super
epistola ad Hebraeos ait: ^sicut multa de Deo intelligimus quae
loqui non valemus, ita multa loquimur quae intelligere non
possumus.~  Nam, ut supra dixi, dicimus Deum ubique esse;
intellectu tamen non capimus.  Item quod quaedam virtus
incorporea est, quae causa est omnium bonorum, quomodo autem sit
ignoramus.  Et Bernardus in libro de interiore homine: ^nec
oculus vidit, nec auris audivit, nec in cor hominis ascendit
quanta jucunditas maneat, et quae praeparavit Deus his qui
diligunt eum.~  Et sunt verba Isaiae: ^qui Deus desiderium
nostrum est.~  Unde Aristoteles in 3.+o~ de anima: ^bonum
intellectus est ultima beatitudo,~ idest Deus.

	|13-15.~  Tamen offert auctor quantum potuerit, invocando
Apollinem, idest virtutem intellectivam circa coelestia.  Sol
enim dicitur, quia solus: dicitur Phaeton in eo quod habet facere
generare plantas et herbas: dicitur Apollo, idest a polo, eo quod
habet in nobis scientiam et intellectum speculativum infundere. 
Rogando ut faciat eum ita intellectualem, quod ut poeta mereatur
coronari de lauro, arbore dilecta sibi.  Fingunt enim poetae,
specialiter Ovidius, Apollinem adamasse Daphnem nympham filiam
Penei fluminis, et dum semel insequeretur eam per certa prata
fugientem eum, juxta flumen quoddam conversa est in laurum.  Et
fingitur amica Solis, quia illi qui de somniorum interpretatione
scripserunt, ut Antiphon, Philocus et Arthemon, dixerunt quod si
homo dormiret sub capite laurum habendo, verum somniaret.  Unde
Ovidius in persona Solis ait:

     ^Arbor eris certe, dixit.~
         	      ^...Mea semper habebunt~
     ^Te coma, te citharae, te nostrae, laure, pharetrae:~
     ^Tu ducibus laetis aderis, cum laeta triumphum~
     ^Vox canet, et longas visent Capitolia pompas.~
     ^Postibus augustis eadem fidissima custos~
     ^Ante fores stabis, mediamque tuebere quercum.~
     ^Utque meum intonsis caput est juvenile capillis,~
     ^Tu quoque perpetuum frondis gere semper honorem.~

Et in libro de Remedio amoris ait:

     ^Te precor, o vates, adsit tua laurea nobis,~
     ^Carminis et medicae, Phoebe, repertor opis.~

Et Virgilius:

     ^Inter victrices hederas tibi serpere lauros.~

Dicit etiam Isidorus quod laurus sonat verbum laudis, unde eam
laudeam vocabant antiqui, de qua triumphantes et poetae
coronabantur; et etiam de hedera, unde Virgilius in 7.+a~ Egloga
ait:

     ^Pastores hedera nascentem ornate poetam.~

	|16-18.~  Dicendo quod hucusque unum jugum Parnassi satis
ei fuit etc.  Revera in Graecia est Parnassus mons altissimus, in
illa contrata Graeciae, quae dicitur Thessalia juxta Beotiam,
sive Nigropontem, astra petens duobus verticibus.  Unde Lucanus:

     ^Mons ibi verticibus petit arduus astra duobus~
     ^Nomine Parnassus, superatque cacumine nubes.~

Et alibi:

     ^Parnassusque jugo misit desertus utroque~...
     ^Hesperio tantum, quantum remotus Eoo~
     ^Cardine Parnassus gemino petit aethera colle.~

Super quo, tempore diluvii, Deucalion et Pyrrha ejus uxor
evaserunt secundum Ovidium.  Dextrum jugum dicitur Helicon:
sinistrum Cithaeron.  In Helicone erat Cirrha civitas, in qua
Apollo colebatur: in Cithaerone erat alia civitas dicta Nysa, ubi
Bacchus colebatur, et ideo Bacchus vocatur Niseus; unde et
Lucanus:

     ^Mons Phoebo Bromioque sacer: cui numine mixto~
     ^Delphica Thebanae~ etc.

Et in primo:

     ^Sollicitare Deum, Bacchumque avertere Nysa~.

Et Statius:

     ^...Si stagna petii Cirrhaea bicorni~
     ^Interfusa jugo.~

Nam in dicto Helicone jugo labitur fons Aoniis musis consecratus. 
Tropologice vero, idest moraliter, iste mons Parnassi figurat
universalem doctrinam, quae secundum Isidorum dicitur ^a
discendo.~  Ejus duo juga figurant sapientiam et scientiam, quae
insurgunt ex doctrina; ut Ecclesiastici 6.+o~ ^Sapientia doctrinae
secundum nomen ejus habet scientiam sapidam.~  Unde Augustinus in
libro de doctrina christiana ait: ^haec est sapientiae et
scientiae recta distinctio, ut ad sapientiam pertinet aeternarum
rerum intellectualis cognitio: ad scientiam vero temporalium
cognitio rationalis.~  Ad hoc etiam concordat Apostolus dicens:
^alii datur sermo sapientiae, alii sermo scientiae.~  Ad
propositum igitur hucusque auctor tractando de his, quae inferius
sunt, habuit satis de jugo Cithaeronis et de Baccho, idest de
scientia rerum mundanarum.  Nam ut dicit Magister Sententiarum:
^scientia valet ad rectam administrationem rerum temporalium~; ad
quod respicit figuraliter ejus tractatus Inferni et Purgatorii. 
At nunc oportet eum tractare mathematice, metaphysice et
theologice, ubi requiritur sapientia, et intellectus eget de novo
hoc alio jugo Heliconio, idest sapientia; hoc est sapida
scientia, quae respicit contemplationem aeternae veritatis.  Item
eget Apolline, idest intellectuali contemplatione, quae non solum
de aeternis est, sed etiam de rebus universalibus et
spiritualibus, temporalibus exortis.

	|19-21.~  Dicendo quod intret ejus pectus, sicut quando
Marsiam exuit etc.  Fingunt poetae, quod Pallas cum primo tibiam
invenit, ivit ad quoddam convivium omnium Deorum, et cum ea
sonuit.  Et derisa fuit ab eis propter inflationem labiorum; quae
etiam in recessu sonando super quamdam aquam vidit etiam se
taliter, et se ipsam derisit, et tibiam projecit in terram. 
Quidam vero Satyrus, nomine Marsias, invenit eam, et canebat cum
ea jactando se tibiam illam fecisse, atque de novo invenisse tale
instrumentum; atque ausit superare Apollinem cum ea in cantu et
in sono.  Et non possendo Apollo cum sua cithara superare illam
tibiam Marsiae, petiit quod inversis instrumentis canerent et
sonarent.  Unde tunc inversa cithara optime Apollo sonuit,
Marsias vero, inversa tibia, nil resonare potuit; unde Apollo eum
decoriavit.  Allegoria est: Marsias interpretatur non doctus, qui
disputando cum docto et sapiente, scilicet cum Apolline,
nesciendo mutare verba, decoriatur, idest apparentia tollitur a
sapiente.  Alia per ea quae dicta sunt intelligere potes in hac
prima parte.

	|32.~  Delphos insula; inde Deitas Delphica, idest Apollo
qui ibi colebatur.  Et haec pro hac parte.

	|37-39.~  Ad secundam dicit auctor, quod Sol in signo
Arietis erat; in quo signo est exaltatio sua, et in fauce Gangis
fluminis oriebatur, quod est in aequinoctiali.  Et quia Sol
intrabat primum gradum Arietis, ubi quatuor circuli junguntur,
videlicet, circulus orientalis, circulus Zodiaci, circulus
colurus, et circulus aequinoctialis, in quorum conjunctione in
sphaera materiali tres cruces insurgunt;

	|43-48.~  et quia praestantius tunc Sol operatur, ut in
sua exaltatione, ideo sic loquitur dicendo, quod ibi jam ortus
erat, cum Beatrix in latere sinistro in eo ut aquila inspexit, et
auctor in ejus oculis.

	|49-54.~  Ut secundus radius de speculo vel alio lucido
corpore resultat in altero, ita in eo erat reflexio, per quod
vidit potentius ipsum etiam lucidiorem, ac si dies cum die esset
conjunctus ratione majoris luminis;

	|67-69.~  et quod levabatur ut transumanatus, ut Glaucus,
qui dum semel piscatus esset multos pisces, et deposuisset eos in
prato quodam, gustata et tacta per eos herba hujus prati, reversi
sunt per terram in mare.  De qua herba admiratus Glaucus etiam
gustavit, et factus est Deus marinus in consortio Neptuni,
Thetidis, Prothei, Nerei et Oceani, et aliorum Deorum maris. 
Glaucus piscator se in mari praecipitavit, et sic mutatus est
etc.  Modo ad figuram praedictorum veniamus.  Auctor volendo
contemplative cum intellectu coelestia attingere, mediante
metaphysica, seu theologia, fingit Beatricem, idest theologiam,
respicere coelum et solem, idest in eo quod tractat de
coelestibus, et ipse in eam in oculis.  Secundario irradiabatur a
sole, idest ab intellectu veritatis divinae ipsius scientiae.  Ad
quod ait Augustinus: ^bonum Dei cognoscitur per theologiam, quae
perficit intellectum et dirigit affectum.~  Exemplo aquilae, quae
pullos suos dirigit versus solem, et illos, qui reverberatis
luminibus respiciunt, nutrit, alios abjicit.  Et Thomas in Prima:
^scientiarum duplex est genus; quaedam procedit ex lumine
scientiae inferioris in principiis notis, ut arismetica,
geometria, et talia: quaedam ex lumine superioris scientiae, ut
theologia, quae procedit ex lumine veritatis, scilicet Dei et
beatorum.~  Nam et alibi dicit: ^cognitio quae habetur per bonum
intellectus,~ qui in proposito nostro figuratur in sole, ^est
quasi cognitio per visum, quae habetur per bonum sapientiae,
quasi cognitio per gustum.~  Unde Psalmista: ^gustate et videte,
quoniam suavis est Dominus.~  Igitur auctor ut contemplativus in
theologicis fingit nunc se elevari a radiis solis reflexis ab
oculis Beatricis, idest a lumine veritatis divinae
intellectualiter mediante theologia; et hoc suum elevari, ut
volatus, figurat actum contemplandi.  Nam contemplatio est libera
mentis perspicacia in sapientiae speculatione cum admiratione
suspensa.  Unde Ambrosius in libro de Officiis ait: ^dico beatam
vitam consistere in altitudine sapientiae.~

	|76-78.~  Incipiendo sic elevatus a sole, idest ab
intellectuali lumine veritatis, ac metaphysicae et theologicae
scientiae, antequam speculetur quae sunt coeli Lunae, dicere
primo de harmonia aeris.  Circa quod Philosophus in libro de
proprietatibus elementorum dicit, quod ex ordinato motu sphaere
et contrario cursu planetarum fit in summo aere sonus harmoniae,
et propter altitudinem et defectum nostri sensus, auditus talis
harmoniae per nos non auditur; ut ait Macrobius.  Ad cujus
figuram facit quod ait Thomas de Eliseo, qui dum sensisset se
spiritum prophetiae non habere, fecit psalterium adduci, quo
praesente et psallente spiritum prophetiae hausit, ut in 4.+o~
Regum, Capitulo 3.+o~  Quid igitur aliud est psalterium adduci,
nisi devotionem ad divina ponere et ad harmoniam spiritualem, ut
nunc in se fingit?

	|88-93.~  Dicendo Beatrix auctori quod non admiretur de
tanto sole et lumine, quod non est in terra ut credit, sed est
abstractus per ejus virtutem a terrenis rebus, coelestia ita
contemplando.  Unde Augustinus in libro de Soliloquio ait: ^cum
fueris talis, ut nil prorsus terrenorum te delectet, mihi crede,
eodem momento et puncto temporis videbis quod cupis.~  Et Glosa
super Exodo, Capitulo 23.+o~ dicit: ^in hac carne viventibus, et
inextimabili virtute crescentibus contemplationis actione, potest
aeterna Dei claritas videri.~  Item respondit auctori admiranti
quomodo ita aerea corpora trascendat sic, scilicet, quod omnia
mundi habent ordinem et rationem in se; unde Boetius:

     ^O qui perpetua mundum ratione gubernas.~

Et ex hoc similatur Deo, ut altae creaturae, idest theologi et
philosophi vident.  Unde ipse Boetius ait:

                           ^...Tu cuncta superno~
     ^Ducis ab exemplo: pulcrum pulcherrimus ipse~
     ^Mundum mente gerens, similique imagine formans~...
     ^Tu requies tranquilla piis: te cernere finis~
     ^Principium, vector, dux, semita, terminus idem.~

^In quo ordine acclinantur omnes naturatae res.  Cur enim flammas
quidem sursum levitas vehit, terras vero deorsum pondus
deprimit?...  Ignis vero omnem refugit sectionem....  Dedit enim
providentia creatis a se rebus hanc vel maximam manendi causam,
ut quoad possunt naturaliter manere desiderent.~  Et alibi:
^redituque suo singula gaudent,~ secundum Boetium.

	|115-117.~  Et hoc instinctu quodam naturali, qui, ut
dixi, fert ignem versus Lunam, idest aethera, ubi est elementum
totale ignis.  Iste etiam instinctus elementum terrae in pendulo
tenet.  Ad hoc Virgilius:

     ^Principio coelum ac terras, camposque liquentes~
     ^Lucentemque globum Lunae, Titaniaque astra~
     ^Spiritus intus alit, totamque infusa per artus~
     ^Mens agitat molem, et magno se corpore miscet...~
     ^Igneus est ollis vigor et coelestis origo.~

	|118-120.~  Item instinctus iste est promotor in corde
hominis, et sic nedum est in animatis non intelligentibus, sed
etiam in nobis.  Dicendo quomodo dirigimur a chorda, idest a
naturali isto istinctu versus coelum empyreum, ut ad finem
nostrum, ut fluit rivus {v. 137} naturaliter ad mare, ut ad suum
finem.  Unde et Boetius:

     ^In semet reditura meat, mentemque profundam~
     ^Circuit, et simili convertit imagine coelum.~

	|136-138.~  Et esto quod Deus cognoverit ab aeterno
praedestinatos, seu praescitos et reprobos, tamen nos uniformiter
bonos creavit.  Nam et Diabolus et alii Daemones a Deo natura
creati sunt boni, sed ipsi per se facti sunt mali.  Igitur ad
propositum: Deus nos posuit in directo cursu ad portum nostri
finis beati cum libero arbitrio, cum quo contra propositum et
intentionem naturae, quo elevari debemus ad alta, ad infima
ruimus exemplo ignis fulminis, cujus est ascendere, et sic
descendit accidentaliter, ut nos ad inferos contra intentionem
creantis etiam accidentaliter imus.  Nam, ut naturae est rivum
descendere, ut supra dixi, ita hominem ascendere.  Et hoc est
quod hic concludit in fine.  Alia per te vide.

	|1-12.  O insensata cura dei mortali.~  Auctor etiam
continuando se, exordiendo invehit contra curam mortalium, ut
dicit textus, scilicet quomodo defectuosis syllogismis decipitur;
de quo perpendit auctor existens cum dicta Beatrice in coelo,
idest in studio theologiae circa coelestia, contemplando ad suam
veram laudem, salutem et famam, abominando haec inferiora, quae
ibi in textu tanguntur.  Ad quod ait Cassiodorus: ^affectans
famae comoda, pecuniae negligit augmenta.~  Et Boetius in primo,
in persona Philosophiae metaphysicae, in qua haec Beatrix
figuratur, etiam circa haec ait: ^at nos desuper irridemus,
vilissima quaequae rerum rapientes, securi totius furiosi
tumultus, eoque vallo muniti, quo grassanti stultitiae adspirare
fas non sit.~  Et Apostolus ad Timotheum 2.+o~ ^Nemo, militans Deo,
implicat se negotiis secularibus.~  Et Hieronymus in Decretis:
^nonne vobis videtur in vanitate sensus ingredi, qui diebus ac
noctibus in dialectica torquetur, qui physicus perscrutator
oculos trans coelum levat, qui divina per fas et nefas quaerit,
qui adulatur regibus, qui haereditates, et opes congregat~ etc.

	|22-27.~  Inde inducit umbram beati Thomae de Aquino
solvere et declarare illa duo dubia tacta supra in praecedenti
Capitulo.  Primum, dum dixit quod in grege Dominici, idest in
regula Praedicatorum, bene quis scientia et sanctitate
impinguatur si vanitas et superbia non adsit; quod ita aperit. 
Deus volendo Ecclesiam militantem triumphali rectitudine prosequi
contra haereticos, ut domina quam Christus desponsavit cum suo
sanguine, ad altos clamores Judaeorum dum clamaverunt:
^crucifige, crucifige~, induxit duos principes et pugiles ad ejus
tuitionem, scilicet sanctum Franciscum et sanctum Dominicum.

	|43-51.~  Et dicit de loco originis sancti Francisci,
quae est in Ducato Spoletano, in civitate Assisii, inter illas
duas aquas, quas dicit textus in costa illius montis, a qua costa
civitas Perusina sentit frigus et calorem ab illo latere, ubi
habet portam Solis, ratione venti borealis et ratione
reverberationis solaris; et ab alia parte dicti montis, qui
detectus est ad tramontanam, est ibi grave frigus, de quo
plangit, idest interdum dolet gens illarum duarum terrarum Gualdi
et Nuceriae.  Dicendo quod de dicta terra Assisii ortus est dictus
Franciscus, ut Sol interdum, idest in aequinoctiali, de Gange
flumine orientali oritur; et ideo dicitur oriens.  Ad quod facit
quod ait Gregorius super illud Job: ^erat ille vir magnus inter
orientales; Christus dicitur oriens, et sic qui in tali oriente
consistit, oriens debet vocari.~

	|52-54.~  Et ideo iste Franciscus benedictus, quia Deus
fuit in eo, ut ejus stygmata ostendunt, merito dicitur Sol et
oriens.

	|58-63.~  Dicendo quomodo coram Diocaesano suo omnia
reliquit, et paupertatem ut suam dominam et sponsam accepit.  Cui
paupertati, ut morti, omnes homines accomodant assensum; hoc est,
quod ut mors ab omnibus fugitur.  Et intelligas de paupertate
illa, de qua dicitur in Evangelio: ^beati pauperes spiritu~;
idest humiles corde.  Unde Cassiodorus: ^indigentiam juste
fugimus, quae suadet excessus, et dum mater criminum ipsa
necessitas tollitur, peccandi ambitus aufertur.~  Et Thomas:
^duobus eget homo, operatione scilicet et virtute; est enim
virtus, qua bene vivitur: et sufficentia bonorum corporalium,
quorum usus necessarius est ad actus virtutum.~  Unde Salomon:
^divitias nec paupertatem ne dederis mihi, Domine.~  Et sic
merito talis paupertas, idest mendicitas, fugitur.

	|67-69.~  Dicendo auctor de libera et bona vita et secura
pauperum, in persona Amyclatis, ad quem de nocte semel eundo
Caesar, dum esset juxta Duratii civitatem in Graecia, et
expectasset Antonium suum nepotem de Salona civitate Romaniae,
non veniendo ut debebat, causa consulendi ipsum Amyclatem, ut
nautam, de navigatione facienda ad dictum Antonium, pulsavit ejus
tugurium, et ipse respondit securus et audacter, ut ait Lucanus,
sic, et haec:

     ^Haec Caesar bis terque manu quassantia tectum,~
     ^Limina commovit: molli consurgit Amyclas~,
     ^Quem dabat alga thoro.  Quis nam mea naufragus, inquit~,
     ^Tecta petit? aut quae nostrae fortuna coegit~
     ^Auxilium sperare casae?  Sic fatus ab alto~...
     ^Securus belli: praedam civilibus armis~
     ^Scit non esse casas.  O vitae tuta facultas~
     ^Pauperis angustique lares! o munera nondum~
     ^Intellecta Deum! quibus hoc contingere templis,~
     ^Aut potuit muris, nullo trepidare tumultu~,
     ^Caesarea pulsante manu~ etc.

Et Juvenalis ad hoc:

     ^Sed plures nimia congesta pecunia cura~
     ^Strangulat, et cuncta exsuperans patrimonia census~...
     ^Pauca licet portes argenti vascula puri,~
     ^Nocte iter ingressus, gladium contumque timebis~,
     ^Et motae ad Lunam trepidabis arundinis umbram:~
     ^Cantabit vacuus coram latrone viator:~

Et Valerius in 7.+o~ ait: ^Gyges Lydiae rex sciscitatus Apollinem
si quis eo foret felicior, ex abdito specu insonuit Aglaum ei
praeferendo.~  Is Arcadum pauperrimus erat, qui agelli sui
terminos non excedebat, ut ait etiam Solinus, plus approbans
securitatem in tugurio, quam in aula regia.

	|70-72.~  Item nec valuit mundum vidisse ipsam
paupertatem constantem in Maria, donec in mundo fuit, nec ferocem
in Christo usque in finem dum obiit in cruce.

	|91-93.~  Qui Franciscus primo habuit sigillum ab
Innocentio tertio, natione Campano, anno 13.+o~ imperii Frederici,
et sub Honorio III, natione Romano, et successore ipsius
Innocentii, feliciter consumavit.  Qui Honorius inspiratus fuit
semel in somnio, videns dictum sanctum Franciscum cum humeris
sustinere Ecclesiam Lateranensem corruentem.

	|99.~  Dicitur enim archimandrita ab ^arch@os~, quod est
^princeps~, et ^mandra~, quod est ^grex~, et mandra ovium, hoc
est religiosorum, de quibus Augustinus ait: ^non inveni meliores
homines, quam qui in monasteriis profecerunt, nec deteriores,
quam qui monasteria reliquerunt.~  Quod potest intelligi actu vel
moribus.  Et sic regulares tenent extremitates istas.  Ad hoc facit
illud Isaiae: ^pastoris vocem oves, quae meae non erant, audire
noluerunt.~

	|100-102.~  Dicendo quomodo ivit in Syriam;

	|106-114.~  inde quomodo in monte Verniae, in Casentino
intra flumen Tiberis et Arni, finivit, et quomodo dictam
paupertatem recommendavit suis Fratribus.

	|118-123.~  Et colorativo modo dictus Thomas dicit: si a
pari argumentatur de isto ad collegam ejus, idest Dominicum:
dicuntur enim collegae duo habentes eamdem potestatem, ut isti
duo habuerunt a Deo et a Papa; satis potest apparere de simili
sanctitate Dominici, cujus Fratres praedicatores, qui in scientia
praecedunt comuniter alios Fratres, plerumque superbia laeduntur. 
Unde dicitur: ^scientia inflat,~ idest superbia, quae ex scientia
provenit.

	|137-139.~  Et hoc est quod concludit, quod bene
impinguatur quis, si non vane et superbe procedat in dicta regula
sancti Dominici eorum archimandritae {cfr. v. 99}.

	|10-12.~  <Come l'uccello tra le amate fronde>. 
Continuando se auctor, dicendo quomodo Beatrix, idest theologia,
respiciebat versus orientem, ubi sol ostendit se minus velocem,
quasi quod gravius ascendat quam descendat; et hoc non veritate,
sed apparentia.  Hoc est, quod in illa octava sphaera theologica
scientia respiciebat ad ortum universorum, inde beate trahentium
corporeum motum ad virtuosa.

	|25-30.~  Fingendo ibi apparere tot beatos illustratos a
lumine Christi, idest a fide et charitate ipsius Christi, ut
dicit, et ab aspectu Virginis ita etiam lucidatos, ut stellae a
Trivia, idest Luna, ita dicta a tribus suis nominibus, ut dixi in
Capitulo II supra eodem.

	|46-48.~  Et dicit quod factus est potens sustinere risum
Beatricis, idest sensum theologicum circa Deitatem et
Divinitatem.

	|73-75.~  Vocando Virginem ut rosam, et Apostolos et
alios sanctos ut lilia.  Ad quod Salomon in Canticis: ^ego flos
campi et lilium convallium.  Sicut lilium inter spinas, sic amica
mea inter filias.~

	|112-120.~  Dicendo quod regale mantum omnium voluminum,
idest coelorum, scilicet nonum coelum movens omnes alios
contrario motu in 24 horis, nondum ei apparebat: et ideo non
potuit cum oculis intellectus illos Angelos sequi, qui creati
sunt post semitam illius coeli noni, cujus motum circularem movet
virtus divina solum, ab cujus motu universa postea moventur.

	|130-136.~  Supra quod est locus Paradisi, in quo sunt
beati qui crediderunt in Christo venturo, et qui in Christo
vento; qui ibi vivunt de thesauro acquisito in exilio Babylonis,
idest in spatio inter peccatum Adam et adventum Christi, ubi
dimittitur eis aurum, idest fructus hujus mundi.  Ad quod
Psalmista: ^super flumina Babylonis illic sedimus et flevimus,
quum recordaremur Sion.~  Alia per te vide.

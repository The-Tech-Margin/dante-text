	|1-6.  Poscia che Costantin l'aquila volse.~  Auctor in
hoc Capitulo, continuando se ad proxime supradicta, utitur colore
et stylo historico, recitando multa comprehensa in prima Decade
Titi Livii, incipiens sic: postquam Constantinus aquilam, idest
regimen et curam imperii, revolvit contra cursum universalem
coeli, qui fit de oriente in occidentum in 24 horis, ambiens
totum orbem; nam primo Aeneas de Troia dictum signum aquilae
duxit de Asia et de Troia, et sic de oriente in occidentem,
scilicet in Italiam et Europam.  Constantinus vero postmodum
duxit illud et detulit in Constantinopolim, quae civitas est in
extremo Europae; quae Europa incipit et terminatur in plaga
septemtrionali a flumine Tanai et a Riphaeis montibus et
Constantinopoli usque ad Gades insulas in occidente, et a mare
mediterraneo; et sic contra cursum universalem coeli revolvit eam
Constantinus.  Sic ergo signum praedictum imperiale ipse Aeneas,
qui accepit filiam regis Latini, de qua plene vide quod scripsi
in Capitulo II.+o~ Inferni, detulit primo in Italiam jam sunt 2370
anni.  Nam, secundum quod scripsit Orosius, destructio Trojae
fuit ante urbem Romanam conditam per 332 annos; et ab urbe
condita usque ad ortum Christi fuerunt 700 anni, et a nativitate
Christi citra sunt 1340.  Ideoque vocat Aeneam antiquum, ac etiam
ratione sui sanguinis.  Subdendo quomodo in Constantinopoli
dictum signum stetit, et quantum, antequam ipse Constantinus
esset imperator, vicinum ad montes Cretenses, unde dicta aquila
in signum Jovis exivit.  Unde sciendum est, quod Paganorum et
Gentilium fuit opinio, quod Coelus quidam Deus in insula Cretae
generavit Titanum et Saturnum; et descenderunt ex dicto Titano
Gigantes, et vocati sunt Titanes.  Modo expulso de dicto regno
Cretae Saturno per Jovem ejus filium, sicut scripsi in Capitulo
XIV.+o~ Inferni, dicti Titanes paraverunt bellum contra ipsum
Jovem; unde Ovidius de Fastis de hoc ait:

     ^Terra feros partus, immania monstra, Gigantes~
     ^Edidit, ausuros in Jovis ire domos.~

Et in hoc Anacreon scribit, quod dum Jupiter contra dictos
Titanas se bellare pararet, sacrificium coelo fecit, ut auspicium
haberet sub cujus signo hoc faceret; tuncque aquila apparuit, et
cum ejus signo victoriam habuit, unde et postea ipse Jupiter in
suum signum aquilam habuit, et ejus descendentes, ut fuerunt
Dardani, de quibus Aeneas fuit, ut plene dixi in Inferno,
Capitulo IV.  Vel dic quod loquitur tantum de montibus qui sunt
vicini Trojae.

	|10.~  Dicendo quod fuit Justinianus imperator, qui
incoepit imperare anno Domini 527, et imperavit 38 annos.

	|13-18.~  Dicendo quomodo fuit in opinione Acephalorum,
donec Agapitus etc.  Acephali fuerunt quidam haeretici credentes
Christum fuisse purum hominem.

	|25-27.~  Qui Justinianus superflua et vana in jure
civili resecavit, substituendo bellicis rebus quemdam suum
nepotem nomine Belisarium, qui Persiam, Indiam et Africam
subjugavit, et rediens in Italiam bellavit cum Gothis
obsidentibus Romam, et tenendo civitatem Neapolim et Ravennae,
quas liberavit, et eos devicit, et regem eorum nomine Totilam
cepit, et captum duxit Constantinopolim.  Et hoc est quod dicit
de dextera coeli etc.

	|34-36.~  Inde incipit historice recitare de gestis sub
dicto signo aquilae imperialis factis; et primitus in Italia in
bello Aeneae cum Turno, in quo mortuus est Pallas filius regis
Evandri a dicto Turno in primo bello; de quo Virgilius 10.+o~

     ^Interimit Pallanta potens in proelia Turnus~...
     ^Straverat, atque humeris inimicum insigne gerebat.~

	|37-42.~  Item sciendum est, quod ex Aenea remansit
Ascanius et Silvius, ex quo Silvio postea descenderunt Silvius
Aeneas, et Latinus Julius, qui condidit Albam secundum Florum
abbreviatorem Titi Livii: item Alba, Silvius, Aegyptus, Capis,
Carpentus, Tyberinus, Agrippa, Aventinus, Procax, Numitor, et
Amulius, de cujus filia nati sunt Romulus et Remus, qui
aedificaverunt Romam, ut dicit dictus Florus: ^erat in proximo
lucus, hunc Asylum facit, et statim mira vis hominum, Latini
Thuscique pastores~ etc.  Ibi congregati Romulum fecerunt regem,
et fuit primus rex Romae, cujus tempore raptae sunt virgines
Sabinae et finitimae.  Nam Romani carentes tunc conjugio
mulierum, simulatis ludis equestribus, dictas virgines, quae ad
spectaculum venerant, rapuerunt; unde multa bella fuerunt.  Et
hoc est quod dicit inferius de malo Sabinarum.  Secundus rex
Romanorum fuit Numas Pompilius institutor ceraemoniarum.  Tertius
rex fuit Tullius Hostilius, repertor bellorum et militaris
disciplinae.  Qui Tullius ausus est bellare contra Albanos
deferentes dictum signum aquilae tamquam descendentes Aeneae
praedicti: et cum pari robore sequentibus proeliis se vexarent,
convenerunt rem decidi tergemino bello.  Et ut ait Plinius et
Livius, ex parte Romanorum electi sunt tres fratres Horatii; ex
parte Albanorum tres alii tergemini fratres dicti Curatii.  Et
bello coepto duo de dictis Horatiis mortui sunt, et Curatii omnes
tres vulnerati.  Tertius vero Horatius simulando fugam occidit
illos tres, et spolia reportando unius de dictis Curatiis, videns
soror hujus Horatii, quod ejus sponsus erat, et cognoscendo,
incoepit lugere, quam tunc dictus Horatius ejus frater occidit
dicendo: ^sic pereat qui hostem luxerit Romanorum.~  Unde
damnatus ad mortem suspensus fuit ita tenui chorda, quod evasit
ea rupta, et servata fuit lex et vita simul Horatio praedicto; et
ideo dicitur in sententia, quod suspendatur tali modo quod
moriatur.  Unde a dicto bello tergeminorum citra, Suffetius dux
Albanorum cum Albanis dimiserunt dictum signum aquilae Romanis,
et sub eis fuerunt. Quartus vero rex urbis fuit Ancus, qui
constructor murorum urbis fuit.  Quintus rex fuit Tarquinius
Priscus, senatorum et centurionum ordinator.  Sextus rex fuit
Servius Tullius, diligens officiorum distributor.  Septimus et
ultimus fuit Tarquinius Superbus, cujus filius Sextus, ut ait
Titus Livius in primo, et Valerius in quinto, Lucretiam ibi
oppressit et stupravit.  Quo facto dicta Lucretia advocavit
patrem suum nomine Tricipitinum, et virum suum nomine Collatinum,
dicendo eis factum, et quod ejus mors non esset inulta, dicens:
^nam si peccato me absolvo, supplicio non libero, et nulla deinde
impudica exemplo Lucretiae vivet~: gladioque subito, quem
occultum habebat, se occidit.  Unde expulsus est dictus
Tarquinius et ejus filius, et finitum est regimen regum
Romanorum, et creati sunt duo Consules, Brutus et dictus
Collatinus, ita sic vocati, quia suos cives consulere debebant. 
Et hoc est quod tangere vult ibi auctor.

	|43-45.~  Dicendo ulterius quid fecit dictum signum
aquilae portatum contra Brennum ducem Senonum de Gallia, victum
in Asia et in Graecia per Romanos.  Item contra Pyrrhum regem
Graeciae aggredientem Romam ad inductum Tarentinorum, et devictum
primo in Campania per Levinum Consulem romanum: secundo apud
Asculum per Curionem et Fabritium, qui etiam in tertia pugna eum
vicerunt.

	|46-48.~  Unde, idest a quo signo, Manlius Torquatus, qui
ad Anienem singulari bello Gallos devicit, aureum torquem cum
aliis spoliis cum victoria reportavit, unde dictus est Torquatus. 
Item Titus Quintius, qui a cyrrho neglecto, idest a capillatura
conjuncta capillis, et longa et inculta, vocatus et nominatus est
Cincinnatus.  Dicitur enim cincinnus, idest crinis, qui prolixe
dependet; inde ^cincinnatus~, ^a~, ^um~, idest ^crinitus~, ^a~,
^um~, idest magnos crines habens.  Igitur quia ipse Quintius nil
curabat de sua capillatura, quae crinis dicitur secundum
Uguccionem, ideo dictus est Cincinnatus; qui magnae virtutis fuit
adeo quod ab aratro tractus Dictator factus est, et Coriolos et
Volscos domuit; qui obsessa et paene jam capta Marcii Minucii
consulis castra egregia virtute servavit.  Et ne quid rustici
operis in mutatione cessaret, victos more pecudum sub jugum
misit; et expeditione finita rediit ad oves.  Decii fuerunt
nobiles romani, quorum primus, ut ait Titus Livius, laborantibus
in acie Romanis devovit se pro exercitu, et concitato equo in
medium hostium se misit, et mortuus est ibi; et victoriam
consecuti sunt Romani contra Latinos morte dicti Decii.  Et idem
fecit filius.  De quibus Virgilius:

     ^Quin Decios, Drusosque procul, saevumque securi~
     ^Adspice Torquatum~ etc.

Alii dicunt quod dictus Decius in Samnitico bello se ita vovit,
et filius ejus in Gallico bello se misit in hostes, quia
responsum fuit illum exercitum obtinere, cujus princeps primo
moreretur.  Unde Lucanus in 2.+o~

     ^Devotum hostiles Decium pressere catervae.~

Et ita rempublicam diligebant; unde Virgilius:

     ^Vicit amor patriae, laudumque immensa cupido.~

Fabii trecenti fuerunt de una domo, omnes trucidati pro republica
Romanorum, bellando contra Vejentes apud Cremeram, praeter unum,
qui domi remansit.  Unde Virgilius:

     ^Quo fessum rapitis Fabii?  Tu, Maximus ille es~
     ^Unus, qui nobis cunctando restituis rem.~

Et Ovidius de Fastis:

     ^Una dies Fabios ad bellum miserat omnes;~
     ^Ad bellum missos abstulit una dies.~

Qui omnes habuerunt famam, quam dicit auctor ibi, libenter
^mirro,~ idest ^conservo.~  Nam guttae myrrhae, arboris Arabiae,
habent conservare res in odore.

	|49-51.~  Item depressit dictum signum Poenos et Arabes,
qui secuti fuerunt Hannibalem, qui de Carthagine per mare ad
Iberum flumen in Hispaniam venit, transiens Pyrenaeas montaneas,
et venit ad montes Vesulanum et Monsenisium, ubi Padus oritur,
cum infinita gente et 40. elephantibus.  Et apud Taurinum flumen
veniens juxta Placentiam, ubi primo vicit Romanos in Italia, et
oculum amisit, et prosequendo in Thusciam, secundo apud
Trasimenum lacum devicit Caesarem Flaminium consulem cum sex
millibus Romanis.

	|52-54.~  Tertio in Apulia apud Cannas devicit Romanos;
de quo dixi in Inferno, Capitulo XXVIII {10-12}.  Scipio vero
aetate 24.+o~ annorum creatus est Consul, et per mare Carthagini et
Africae applicuit, et Syphacem regem Numidiae Asdrubalemque et
Massinissam superavit.  Et hoc viso Carthaginenses revocaverunt
Hannibalem.  Ideoque anno 16.+o~ Italia discedens in Africam se
transjecit, et ibi victus a Scipione fugit ad Antiochum regem, et
Mago ejus filius captus fuit.  Qui Scipio, Romam rediens,
triumphum habuit maximum.  Idem et Pompejus magnus in juventute
fecit, et triumphavit; nam Siculos rebelles subjugavit, pyratis
universum mare liberavit, Africam totam subegit.  Unde ait
Florus: ^triumphavit saepe, cum oram marittimam a praedonibus
liberasset, et imperium maris imperio romano restituisset.~  Item
de rege Mitridate et Tigrane triumphavit.  Item dictum signum
visum fuit amarum illi colli, sub quo auctor noster natus est,
scilicet Faesulano, in manu Florini, Metelli, et Caesaris, qui
eam Faesulam destruxerunt, et Florentiam condiderunt, ut dixi
supra in Inferno, Capitulo XV. et in Capitulo VI.

	|55-57.~  Item dicit quod dum coelum totum, idest
voluntas divina, voluit mundum istum inferiorem ad modum
superioris reducere, ut regeretur ab uno monarcha; ad quod
Boetius:

     ^O felix hominum genus,~ 
     ^Si vestros animos amor,~
     ^Quo coelum regitur, regat~ etc.

Et Thomas in Prima: ^quae ad diversa sunt in unum ordinem, per
unum quod per multos.~  Et in libro de regimine Principum ait:
^quoniam ea quae sunt secundum artem, imitantur naturam,
colligimus ut secundum rationem operari possimus.  Optimum est
regis officium, si a forma regis naturalis assumitur.  Est enim
in rerum natura reperire universale et particulare regimen:
universale quantum ad Deum, qui omnia regit; particulare
instinctu divino est in homine.  Nam sicut universa sub divino
sunt, sic membra corporis et vires animae in nobis a ratione
reguntur.  Et sic se habet ratio in homine, ut Deus in mundo.  Et
sic homo est sociale animal, vivens in multitudine.  In homine
similitudo divini regis invenitur, non solum quia ratio in eo
regit, ut dixi, omnia, sed etiam ad hoc quod per rationem unius
hominis regitur multitudo; et sic officium in rege, ut Deus in
mundo, et anima in corpore.~

	|58-60.~  Igitur ad propositum est sciendum quod volente
Roma et consentiente, post conjurationem Publii Antonii et Publii
Catilinae, facti tres Dictatores Romae Pompejus, Crassus, et
Caesar, ac statutum quod Pompejus Romae staret, Crassus iret in
Turenam, et Caesar in Galliam, quae confinabatur per flumen, quod
dicitur Varus, currens in mare prope Nitiam, et Rhenum venientem
ab infima Alamannia.  In qua quidem Gallia continetur provincia
Sabaudiae, Delphinatus, Burgundia, Francia, et Vasconia; in
quibus contratis sunt dicta flumina, Rhodanus, Hera, flumen in
Torena contrata Franciae, Isara in Delphinatu, et Sequana flumen
Parisiis, et omnia alia quae mittunt in Rhodanum.

	|61-63.~  Qua Gallia acquisita per Caesarem in decem
annis, denegato triumpho per Pompejum, venit versus Romam; unde
Lucanus:

     ^Jam gelidas Caesar cursu superaverat Alpes,~

et transivit Rubiconem fluvium in Romandiola inter Ravennam et
Ariminum cum dicto signo aquilae; unde Lucanus ait:

     ^Ut notae fulsere aquilae, Romanaquae signa.~

Inde Pompejus, assertione facta Romae, videndo populum
vacillantem exivit Roma, et eum secuti sunt Lentulus et Metellus
consules, et ivit in Campaniam, inde Brundusium in fine Apuliae. 
At eum Caesare insequente, Pompejus inde recessit, et trajici se
fecit ad terram Duratii in Graeciam.

	|64-66.~  Interim Caesar regreditur, Urbem intrat,
consulem se ipsum facit, aerarium vacuat, et versus Hispaniam
ivit, dimisso Bruto circa Massiliam, ad Ilerdam civitatem
Aragoniae in Hispania, et eam devicit, et Petrejus et Afranius
ibi duces Pompeji subjecerunt se sibi.  Iterum inde rediit versus
Duratium, et ea terra muro concincta, obsedit.  Recessit inde
Pompejus, et in Aemathia, in contrata Pharsaliae, pugnavit, et ab
ipso Caesare superatus adeo quod Nilus calidus sensit se ^de
dolo~, idest gens Aethyopiae, ubi in parte Nilus currit; unde
Lucanus:

     ^Ausus in ardentem ripas attollere Cancrum;~
     ^In Boream is rectus aquis, mediumque Bootem~;
     ^Cursus in occasus flexu torquetur, et ortus.~

Ideo dum illud propter bellum Alexandriae juxta Nilum per
Caesarem contra Ptolaemeum.  Inde fugit Pompejus, et ivit in
Attaliam; et inde uxore relicta in insula Lesbo, cum suis
complicibus, erectis velis, ivit in Soriam et Aegyptum, et
occisus est in navi proditione Ptolaemei; tuncque uxor Cornelia,
Tullius Lentulus, Scipio, et Cato iverunt in Africam ad regem
Jubam.

	|67-69.~  Caesar vero ivit Troiam, idest ad locum ubi
fuit, prope quem est terra Antandri et Simois flumen; unde
Virgilius:

     ^Antandro et Phrygia molimur montibus Idae~
     ^Ante urbem, in luco falsi Simoentis ad undas.~

De qua terra Phrygiae dictum signum primo movit se.  Inde ipse
Caesar venit in Aegyptum, et praesentatum est ei caput Pompeji;
de quo ostendit se turbari.

	|70-72.~  Inde ivit contra Jubam regem Maurorum in
Africam, et eum vicit, qui inde occisus est.  Cato vero, qui cum
eo erat, fugit in Uticam.  Inde Caesar ivit in Hispaniam ad
Mundam et ibi bellavit, et devicit duos filios Pompeji, scilicet
Cajum et Sextum; qui Cajus mortuus est, et Sextus fugit in
Siciliam, et in ejus mari factus est pyrata.

	|73-75.~  Item quid fecit dictum signum cum bajulo
sequenti, idest Augusto Caesare Octaviano, Cassius et Brutus,
occisores Julii Caesaris, in Inferno latrant, idest attestantur. 
Item obsedit dictum signum, in manu Augusti praedicti, diu
civitatem Perusinam et Mutinensem receptantes dictos Brutum et
Cassium.

	|76-78.~  Quidam dicunt quod fuit propter receptionem
Lucii Antonii alterius nepotis Caesaris et mariti Cleopatrae,
quem dictus Octavianus postea devicit apud Telas navali bello. 
Unde Lucanus:

     ^His Caesar, Perusina fames, Mutinaeque labores~ etc.

Et circa haec, quae in textu sequuntur, est sciendum quod dum
Julius liberasset Cleopatram, et restituisset eam in regno
Aegypti, cum ea fornicando mansit duobus annis.  Inde Achillas,
Septimius, Potinus, et alii occisores Pompeji, complices
Ptolaemei, aggressi sunt Caesarem in palatio, ubi cum eis
pugnando de nocte evasit cum Cleopatra ad Pharum Alexandriae, ad
quem Antonius venit cum magna gente, et omnia restituta sunt. 
Florus dicit quod Caesar natavit ad Pharum insulam, inde ad
classem suam proximam, et bellavit in mari, et occidit
praedictos, et Ptolaemeus vocatus est ibi.  Deditque Caesar
Cleopatram in uxorem dicto Antonio, quae tempore procedente
composuit cum viro suo obstare et aspirare ad imperium romanum
contra Octavianum; et in bello constitutis, Octavianus victor
Antonium occidit, et Cleopatra fugiens in mari capta est; et
videns servari se ad triumphum cum aliis captivis, semel non
custodita secrete, sagaciter se amovit, et juxta sepulcrum
Antonii serpentibus colubris venis appositis, ut dormiens ibi
expiravit.

	|79-81.~  Dicendo quomodo ivit usque ad mare rubrum, et
quomodo totum universum in pace posuit, adeo quod Jano clausum
fuit suum delubrum, idest templum, fontem habens, in quo homo
ante ingressum diluebatur.  Et ad hoc Lucanus:

     ^Ferrea belligeri compescat limina Jani~....
     ^Temporis angusti mansit concordia discors.~

Erat enim templum Jani armis deputatum.  Ad hoc etiam Virgilius
in primo:

     ^Hunc tu olim coelo, spoliis Orientis onustum~
     ^Accipies secura: vocabitur hic quoque votis.~
     ^Aspera tum positis mitescent secula bellis~....
     ^Claudentur belli portae~ etc.

Et Lucanus:

     ^Ultima funesti concurrant praelia mundi.~

	|82-90.~  Inde dicit quod omnia jam facta, et fienda per
dictum signum aquilae, sunt nihil et minimum respectu ejus quod
factum est sub eo in manu tertii Caesaris, scilicet Tiberii
imperatoris, sub cujus vicario et praeside, scilicet Pontio
Pilato, Christus crucifixus est.  In cujus persona, in quantum
homo erat, Deus vindicavit se de ira humani generis ex peccato
primorum parentum.  Qua ira extincta per mortem Christi, redempti
sunt et salvati.

	|91-93.~  Inde postea facta est vindicta istius
vindictae, quantum ex respectu Deitatis existentis in Christo,
per Titum Vespasianum contra Judaeos; de qua vindicta dixi in
Purgatorio Capitulo XXIII {28-30}.

	|94-96.~  Inde quando Rotarius, Desiderius, Alboinus,
Astulphus, et alii reges Longobardorum, idest Ungarorum, ita
dictorum a longis bardis, a quibus dicta est Lombardia,
oppresserunt Ecclesiam romanam, negligendo Leo imperator juvare
eam, Stephanus Papa II., natione romanus, transtulit imperium ad
Karolum magnum filium Pipini de Francia, qui coronatus est a
Leone Papa tertio, anno Domini 776.+o~  Qui Karolus dictam
Ecclesiam defensavit contra praedictos, et Desiderium eorum regem
in Papia cepit, et eos de Italia fugavit.

	|103-108.~  Concludendo quomodo Gebellini etc. dicti a
Gebellinghis; nam stirps de Stof de Alamannia trimembris erat,
scilicet de Stof, Gebellinghis, et Braginae.  Et ab ipsa prosapia
ita dicta contra eos se opposuit quidam baro ad instantiam
Ecclesiae, nomine Guelf.  Ideo ita reciproce nominati sunt
sequaces harum duarum jurisdictionum, spiritualis et temporalis.

	|112-117.~  In fine dicit, quomodo illa stella parvula,
scilicet, planeta Mercurii, inclinat nos et facit activos ut
honorem et famam consequamur; et ideo cum desideramus talia in
hoc mundo, non ita sumus ferventes et solliciti ad verum amorem
divinum.

	|118-124.~  Et ideo dicit quod gaudent de sorte sua
infima, commensurando meritum cum justitia.

	|127-129.~  Subdendo quod ibi sit umbra Romei de
Villanova, viri nobilis de Civitate Venciae de Provincia,
administratoris olim comitis Raymundi de Provincia Berlingherii.

	|133-137.~  Qui Romeus sua activa probitate regi Angliae,
regi Aragoniae, regi Franciae, et regi Karolo de Apulia quatuor
filias ejus comitis scivit facere maritari.  Inde ei evenit, ut
ait Cassiodorus: ^cavete ne reddatur infestus, qui vobis cupit
esse beneficus; nam gravius semper irascitur, qui contra
propositum commovetur.  Praebet viam excedendi qui non patitur
justa persolvi~; ut in hoc Provinciales, ad quorum inductum
dictus Comes a dicto Romeo petiit ut redderet rationem suae
administrationis.

	|138-139.~  Qui Romeus respondit, quod haec erat ejus
ratio, quod dum venit ad ipsum comitem habebat mille in redditu
ipse Romeus, omnia vero alia erant ipsius Comitis; et dimissis
multis castris et bonis, recessit, et fecit, ut dicit auctor.

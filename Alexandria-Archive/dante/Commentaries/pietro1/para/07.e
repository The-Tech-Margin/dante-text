	|1-3. ^Osanna Sanctus Deus Sabaoth.~  Continuando se
auctor ad praecedentia, dicit quod umbra dicti Justiniani, finito
hoc suo sermone, cecinit ^osanna~ hebraice, quod sonat latine,
^salvifica.~  ^Anna~ interjectio est motum animae significans sub
deprecantis affectu: ^sabaoth,~ idest exercituum virtus, et est
unum de decem nominibus Dei: ^malahoth,~ idest regnorum; et sic
in genitivo plurali.

	|4-6.~  Illuminata enim erat umbra dicti Justiniani
duplici luce, propria scilicet reflexa, et repercussa; et ut
favillae illae animae elevaverunt se.  Ad quod Daniel in finali
Capitulo ait: ^justos fulgere sicut stellas.~

	|19-24.~  Inde fingit Beatricem solvere duo dubia, quae
intuita est fuisse in mente ipsius auctoris.

	|25-27.~  Primum fuit per ea quae audivit a Justiniano de
morte Christi et de excidio Judaeorum; et utrumque fuit justum et
juste vindicatum, sic in hoc arguendo: virtus obedientiae ad
proficuum hominis, primo, per Deum fuit intentata ut frenum ad
hoc ut meritum consequeretur homo, dico Adam, qui non natus est,
sed plasmatus, et non substulit, imo comedit, ut esset in illo
gradu deitatis, qui est sapientia, quae filio in trinitate
personarum et unitate substantiae divinae attribuitur, et ideo
damnavit se et posteros suos in originali peccato in ira Dei. 
Unde Apostolus ad Ephesios: ^eramus natura filii irae.~  A qua
ira per Christum sumus liberati; fuimus enim, et sumus omnes in
Adam secundum seminalem rationem, et secundum corpulentam
substantiam, et sic obnoxii.  Unde idem Apostolus de eo, scilicet
Adam, ait: ^in quo omnes peccaverunt.~  Et alibi: ^per unius
inobedientiam peccatores constituti sunt multi;~ quia per legem
peccati ab eo descendimus, et sic in effectu hujus peccati, in
lege peccati de hoc veniente concipimur, scilicet in
concupiscentia sui.  Unde Augustinus: ^credendum est omnem
hominem, qui per concubitum creatur, cum originali peccato nasci,
a quo liberamur per baptismum.  Quid de Virgine, Jeremia, Joanne
Baptista et similibus?  An cum tali peccato nati sunt? 
Respondeo, duas esse nativitates, unam in utero, aliam ex utero. 
In utero nasci, est animam infundi corpori; ex utero nasci, est
in lucem prodire.  Praedicti enim cum originali peccato fuerunt
nati in utero; unde conceptio Virginis non celebratur quia in
peccato originali fuit concepta, sed postea fuit dimissum, et
sanctificata in utero.~

	|28-30.~  Et sic prosequitur, quod humana species infirma
jacuit per multa secula, per 5232 annos, ut dicit in XXVI.
Capitulo infra.  Item quare tunc magis quam in alio tempore Deus
incarnatus est, dicam infra in Capitulo finali.

	|31-33.~  Igitur ad propositum, Deus dictam naturam ab eo
remotam et rejectam, scilicet humanam, in se univit et revocavit
cum actu solo illo verbali Gabrielis, ut Lucae Capitulo 1.+o~
^Spiritus sanctus superveniet in te, et virtus altissimi
obumbrabit tibi; ecce ancilla Domini, fiat mihi secundum verbum
tuum.~

	|35-39.~  Quae natura humana, ita cum deitate conjuncta,
in tali particularitate fuit sincera et bona; sed nihilominus in
suo totali in defectu erat.

	|40-45.~  Et sic Christus in natura sua humana non
maculata originali peccato per seminalem et secundum
concupiscibilem rationem, ut homo purus fuit; sed maculata
secundum copulativam substantiam, et sic solum secundum materiam,
non secundum activam naturam, ut Adam materia limi, et Deus
activa pars; et sic Spiritus sanctus fuit in Christo.  Si
diceretur quod non sic homicidia et adulteria parentum ad
posteros transmittuntur, ut peccatum originale, est ideo quod non
fit ipsa generatio secundum officium illorum, idest secundum
motum venientem ab illis; tamen, ut dicit Augustinus, recitatus a
Magistro Sententiarum 3.+o~: ^Christus omnes defectus nostros
assumpsit praeter ignorantiam et peccatum.~  Et licet ejus caro a
Spiritu sancto fuerit ab omnibus reliquiis peccati munda, nam non
habuit peccatum, nec carnem peccati, licet similitudinem carnis
peccatricis assumpserit, ut condemnans in carne peccatum pro
nobis satisfaceret justitia Dei, tamen ut dicit ipse Augustinus:
^si non mortuus fuisset in cruce, senio defecisset.~  Ergo
frigus, sitim, famem, calorem et alias humanas paenalitates pati
poterat, et sic habuit corpus passibile, et fuit congruum quod
assumeret nostros defectus propter justitiam satisfactionis, quam
pro nobis faciendam assumpsit, ut perfecte satisfaceret per
paenalitates carnis nostrae.  Unde Ambrosius ait: ^suscepit
tristitiam meam, et sic dicimus, ut in symbolo, et homo factus
est.~  Et Joannes: ^et verbum caro factum est.~  Non tamen dicas
Christum compositum ex deitate et humanitate; nam simplicitas
Deitatis nullam recipit compositionem; sed compositum fuisse
respectu humanitatis, quae fuit composita ex anima rationali et
humana carne.  Sic ergo concludendo ad primam, poena crucis,
considerata deitate, fuit ineffabiliter iniquissima et injusta;
sed considerata humanitate ejus et carne propter ejus antiquum
excessum, respectu habito ad ejus totalitatem, justa fuit et
salutifera.

	|64-78.~  Ad secundam, scilicet quod Deus tamen hoc modo
voluit procedere, respondet Beatrix: quia omne quod immediate a
Deo venit, ut anima nostra immortalis et perpetua est; item
conformiores et similiores res Deo, ut homo creatus et formatus
ad imaginem ejus, Genesi primo, magis ipsi Deo carenti livore,
Boetio dicente: ^forma boni livore carnes~ etc., placent, quia
ardor sanctus in similioribus magis ardet, idest amore, quod de
sua tali similitudine et perpetuitate humana natura dotatur. 
Unde Psalmista: ^signatum est super nos lumen vultus tui,
Domine.~  Et Augustinus in 10.+o~ de Civitate Dei ait: ^credatur
homo factus ad imaginem Dei: profecto ea sui parte est
propinquior superiori Deo, quia superat inferiores partes suas,
quas etiam cum pecoribus communes habet.~  Et in libro de
Trinitate etiam dicit: ^homo est imago Dei, et ipsa nostra ratio
imago dicitur, quae animae est tamquam sigillum impressa.~  Item
similis est anima ei, qui immortalis est.  Item similis est homo
factus Deo habenti justitiam, sapientiam et bonitatem.  Homo esto
quod non sit ita justus, sapiens et bonus, a quibus dotibus
peccatum nos removet, faciendo nos non francos et dissimiles Deo. 
Est enim peccatum omne dictum, vel factum, vel concupitum, quod
sit contra legem Dei.  Vel dicitur peccatum, voluntas retinendi
quod justitia vetat.

	|79-84.~  Et si dicatur, quomodo peccatum hoc operatur,
cum nihil sit, quod probatur per Joannem dicentem: ^omnia per
ipsum facta sunt, et sine ipso factum est nihil~; sed Deus non
fecit peccatum: ergo etc., dic, quod peccatum est privatio boni,
et ideo non est aliquid, sed privatio alicujus.  ^Nam abstinere a
cibo non est aliqua substantia; tamen substantia corporis, si
omnino abstineatur, a cibo, languescit et frangitur,~ secundum
Augustinum.  Item in servitutem nos ducit, quod Deus qui est ipsa
libertas, amovetur, Apostolo dicente: ^ubi spiritus Domini est,
ibi libertas, et cum servi essetis peccati, liberi facti estis.~ 
Et Augustinus: ^libera voluntas nobis est semper.~  Et in 19.+o~ de
Civitate Dei dicit: ^prima servitutis causa peccatum est, per
quod dissimiles sumus Deo in eo quod qui peccat nullus est, cum
peccatum nos ducat ad non esse, cum nihil sit, juxta illud: et
sine ipso~ etc.  Sed Deus est totum etc.  Et Magister
Sententiarum: ^cum quis peccat, et gratia virtutis privatur, si
qua praecessit, et naturalium bonorum elisionem patitur.  Unde
intellectus hominis intenebratur in caligine: hanc Deus lavat cum
poenitentia.  In peccato longe est a Deo per dissimilitudinem,
qui Deus est vita, et munditia.  Ipsa ergo dissimilitudo, quae
inest animae ex peccato, et est elongatio a Deo, animae macula
intelligitur, a qua purgatur in poenitentia.~

	|85-99.~  Igitur cum anima in sua totalitate peccavit,
non poterat reparari nisi culpa deleretur satisfactione.  Sed
homo in suis terminis, idest in sua pura humanitate, qui voluit
adjungi sapientiae Dei, non poterat se tantum infimare, ut
ascendere praesumpsit; ergo insatisfacibilis erat.

	|109-120.~  Unde volendo divina justitia pro eo homine
satisfacere, ut valeret ipse homo de jure et rigore justitiae ad
coelum ascendere, voluit incarnari, et humanam carnem nobilitare
Deitate, qua carne et humanitate Christi filii Dei cruciata et
opprobriis vilipensa, et ultimo mortem in cruce inter duos
latrones passa, humiliata est adeo, quod pro nobis redemptionem
meruit consequi, justitia in suo debito rigore servata.  Unde
Damascenus in tertia Thomae recitatus ait: ^per ministerium
incarnationis monstratur simul bonitas Dei, et sapientia, atque
justitia et potentia; bonitas, quia non despexit proprii
plasmatis infirmitatem; justitia, quia homine victo, non alium
facit vincere tyrannum, neque vi eripit hominem a morte:
sapientia, quia invenit difficillimi decentissimam solutionem:
potentia, quia non est majus quam Deum fieri hominem.~  Et
Dionysius: ^quidquid pertinet ad rationem boni, conveniens est
Deo.  Pertinet ad rationem ut se aliis communicet.~  Et etiam ad
praedicta facit quod in libro de Trinitate dicit Augustinus, ubi
ait: ^fieri debuit sic, ut Diabolus justitia hominis Jesu Christi
et Dei superaretur, quod est factum Christo ita satisfaciente pro
nobis; homo autem purus satisfacere non poterat pro toto humano
genere.  Deus autem satisfacere non debebat, unde oportebat et
Deum et hominem esse, scilicet Jesum Christum.~  Et ideo Leo Papa
in hoc ait: ^suscipitur a virtute infirmitas.~  Et Thomas:
^necessarium dicitur dupliciter; uno modo, sine qua aliquid esse
non potest, sicut cibus ad conservationem humanae vitae
corporalis: alio modo dicitur necessarium, per quod melius
pervenitur ad finem, sicut equus necessarius est ad iter.  Primo
modo Deum incarnari non fuit necessarium ad reparationem nostram;
nam poterat aliis modis nos sua potentia reparare: secundo modo
necessarium fuit.~  Unde Augustinus in libro praedicto de
Trinitate ait: ^ostendamus non alium modum possibilem Deo
defuisse, cujus potestati omnia aequaliter subjacent.  Poterat,
ut ait Apostolus ad Romanos primo: praedestinatus est Deus filius
in virtute, sic etiam debuit incarnari.~  Ubi Thomas ait: ^quod
praedestinatio praesupponit praesientiam futurorum.  Et ideo,
sicut Deus praedestinavit salutem hominis per ordinem aliquorum
implendam; ita etiam praedestinavit opus incarnationis in
remedium humani generis.  Et quia quilibet magister plus operas
suas optimas diligit quam alias, ideo Deus personam humanam
optimam plus diligit; et cum ejus largitas necessitate non
astringitur termini, ideo ejus amor non habet respectum ad
debitum recipientis.~  Per quae omnia credo patere verba
auctoris.

	|133-138.~  Subdendo: elementa creata a Deo non
immediate, ergo non mirum si corrumpuntur; nam ab eo creata sunt
natura naturata mediante.

	|145-148.~  Unde reassumit ista ratione argumentum
validum ad resurrectionem nostrae carnis, quae immediate a Deo
facta est.  Et hic finis.

	|SUMMARIUM.~  CANTUS VIGESIMUS SEPTIMUS, ^in quo tractat
de octava bulgia et~ ^de praedictus spiritibus in flammis ignis,
qui fuerunt mali~ ^consultores sub titulo comitis Guidonis de
Montefeltro, qui multa~ ^dixit eis de suis negotiis, ac de papa
Bonifacio.~

	|PROEMIO~  ^GI@A era dritta in su la fiamma e cheta.~ 
Postquam in superiori capitulo proxime praecedenti autor noster
tractavit et determinavit de poena astutorum, qui usi sunt
astutia in factis propriis; nunc consequenter in isto capitulo
XXVII agit et tractat de poena astutorum, qui usi sunt astutia et
pro se et pro aliis, illis fraudulenter consulendo, qui puniuntur
simul in eadem bulgia octava, et eadem poena flammarum.  Et
praesens capitulum potest breviter dividi in tres partes
generales; in prima quartam autor introducit alium spiritum
modernum famosissimum, qui petit de statu provinciae Romandiolae. 
In secunda autor respondet ad quaesitum describens statum illius
provinciae suo tempore, ibi: ^Io era in giuso.~  In tertia dictus
spiritus recenset formam suae vitae, modum suae conversionis, et
causam suae damnationis, ibi: ^Poscia che 'l foco.~

	|1-6.~  Ad primum veniens dico quod autor introducit
alium spiritum modernum astutissimum, et primo continuat se ad
praecedentia, dicens: |la fiamma~, scilicet, Ulyxis, |gi@a era
dritta in su~; et hic nota quod autor loquitur naturaliter et
proprie, quia flamma de se semper naturaliter tendit sursum, hic
autem movebatur horsum et illorsum secundum motum linguae
interioris; sed facto fine sermoni continuo flamma redivit ad
suum motum connaturalem, ideo dicit: |e cheta per non dir pi@u~,
idest, ut non loqueretur amplius, quia Ulyxes fecerat finem
sermoni in sua infelici morte; ideo bene dicit: |e gi@a sen g@ia~,
idest, recedebat, |da noi con la licenzia del dolce poeta~,
scilicet data sibi a Virgilio per verba dulciter allicientia,
quae scribuntur paulo infra, ubi dicit: ^issa ten va pi@u non
t'adizzo.~  Et nota quod autor vult ex hoc innuere, quod secundum
judicium suae rationis jam satis dixerat de Ulyxe antiquo quantum
materia patitur huius tractatus; ideo restabat dicere de alio
spiritu novo qui poterat collocari post Ulyxem; ideo introducit
statim illum spiritum dicens: |quando un'altra~, scilicet flamma,
in qua erat comes Guido de Montefeltro, |che venia dietro a lei~,
scilicet, quantum ad speculationem meam, quasi dicat tacite, post
Ulyxem non occurrebat menti meae alia anima sagacior et astutior,
de qua magis placeret mihi facere mentionem vel memoriam quam de
anima ista, de qua statim dicturus sum; ideo dicit: |ne fece
volger gli occhi~, scilicet, intellectuales, |a la sua cima~, et
ecce causam, |per un confuso suon che fuor n'uscia.~  Hoc ideo
fingit, quia spiritus primo modicum laborabat antequam posset
emittere vocem inclusam intra flammam; sicut simili modo dictum
est supra, quia vox Ulyxis murmurabat primo confuse, quod statim
apertius declaratur in litera sequenti.

	|7-15.  Come.~  Nunc autor describit huius soni
confusionem per unam comparationem summe notabilem.  Ad cuius
intelligentiam oportet primo scire historiam, quae tangitur per
Tullium libro Tusculanarum, et per Valerium libro de
Memorabilibus.  Fuit ergo olim in Sicilia quidam tyrannus
saevissimus nomine Phalaris, qui dominabatur in civitate
agrigentina, qui inhumane excogitabat nova genera poenarum,
quibus homines crudeliter cruciaret.  Quidam ergo faber artifex
ingeniosus nomine Perillus, putans promereri gratiam et favorem
tyranni, conflavit unum bovem de aere, in cuius latere fecit
portulam, et eum dono dedit Phalari, dicens: ecce donum dignum
te: adinveni enim novum genus poenae; cum enim habueris aliquem
reum maiestatis damnandum, facies immitti in bovem, quo incluso,
facies subici ignem sub ventrem bovis; sic cum inclusus, dolore
tactus, clamabit, non videbitur vox humana, sed feralis; et sic
minus moveberis ad misericordiam.  Respondens aurem Phalaris,
dixit: vere istud est egregium et acceptabile munus, sed tu
primus inventor operis experieris primo; et continuo fecit illum
mitti in bovem et crudeliter necari.  Sic ergo Phalaris fefellit
spem vanam Perilli, cui reddidit mercedem condignam.  Nunc ordina
sic literam: |le parole grame~, idest, tristia verba illius
spiritus qui ardebat in igne, |se convertian nel foco~, idest,
intra flammam praedictam, |in suo linguaggio~, quia scilicet
loquebatur italice, sed nondum intelligebatur, |per non aver via
n@e forame dal principio~, quia non habebat aperturam vel
scissuram in puncta, quia isti astuti loquuntur cum magna arte et
ingeniose, |cos@i come il bo' cicilian~, quia factus in Sicilia, et
a magistro siculo, et in gratiam tyranni siculi, |che mughi@o
prima~, quia mugire est proprium bovum, |col pianto di colui~,
scilicet Perilli praedicti, |che l'avea temperato con sua lima~,
idest opera artificiosa.  Et facit autor unam parenthesim,
dicens: |e ci@o fu dritto~, imo dignum, et justum.  Tyrannus enim
iniustissimus istum  justissime punivit, et ita ipse justissime
mactatus fuit lapidibus in foro, dum suam crudelitatem publice
exerceret contra justissimum philosophum, sicut jam supra
scriptum est capitulo IV; |mughiava con la voce dell'afflitto~,
scilicet hominis, qui interius cruciabatur, scilicet Perilli,
perimens illum, et sic aequissimum est, ^necis artifices arte
perire sua~; et ecce quomodo, |s@i chel parea pur trafitto dal
dolore~, licet non appareret causa doloris; ideo dicit: |con
tutto chel fosse di rame~, idest, de materia metalli inanimata. 
Et hoc nota quantum comparatio ista pulcerrima propriissime
correspondeat proposito; nam sicut inclusus in bove siculo
cruciabatur per ignem occulte, ita quod non apparebat; ita iste
spiritus inclusus in flamma italica: et sicut vox illius non erat
intelligibilis; ita vox istius non erat intellecta: et sicut vox
videbatur exire de bove aereo ardente, quod erat mirabile; ita ex
flamma ignis ardentis videbatur nunc exire vox cum dolore, quod
erat mirabile: et sicut ille artifex vir magni ingenii fuit usus
arte sua in malum; ita et iste.  Nam sicut Perillus astutissimus
docuit Phalarim astutissimum punire inimicos suos per novum
modum; ita iste comes astutissimus docuit Bonifacium
astutissimum, qui fuit magnus tyrannus inter sacerdotes,
exterminare inimicos suos per novum consilium.  Nota etiam quod
Sicilia fuit quasi semper officina tyrannorum; ibi enim fuerunt
olim Agatocles et Hieronymus tyranni syracusani, et duo Dionysii,
pater et filius syracusanus, et iste Phalaris agrigentinus.  Sed
in eadem civitate duo viri maxime contrarii floruisse leguntur,
scilicet Galias agrigentinus, pater omnis humanitatis et
liberalitatis, et Phalaris autor omnis inhumanitatis et
crudelitatis.

	|16-23.  Ma.~  Hic autor describit formam sermonis illius
spiritus jam praeparati ad loquendum, dicens: |ma udimmo dire,
poscia ch'ebber colto lor viaggio~, idest, postquam illa verba
ceperunt iter rectum, |su per la punta~, scilicet, flammae illius
acutae, |dandoli quel guizzo~, idest, motum velocem, |che la
lingua avea dato in lor passaggio~, idest, in transitu ipsorum
verborum; unde adverte quod secundum motum linguae interioris
movebatur puncta flammae exterioris, ita quod motus flammae
apparentis proportionabiliter conformabatur motui linguae
latentis.  Et ecce formam orationis, quia comes alloquitur
Virgilium, quem audiverat modo loquentem, dicens: |O tu~,
scilicet, Virgili, |a cui io drizzo la voce~, idest, sermonem, |e
che parlavi mo lombardo~, scilicet, cum Ulyxe, |dicendo~: illi
Ulyxi, quando licentiasti eum, |issa ten va~, idest, modo recede,
|pi@u non t'adizzo~, idest, amplius non allicio te vel incito ad
dicendum; quod non est aliud dicere nisi, o Virgili mantuane, ita
quod per idioma dat intelligi hominem, sicut a simili si dicerem
uni bononiensi: o tu qui dicis ^sipa~, darem intelligi per
vulgare hominem esse bononiensem, et sic tacite captat
benevolentiam quasi dicens: o Virgili, gloria lombardorum et
latini eloquii, non dedigneris loqui cum uno latino, ex quo satis
videris locutus cum uno graeco.  Et iterum exordium facit,
dicens: |non t'incresca ristarti a parlar meco~, et dicit:
|perch'io sia giunto alquanto tardo.~  Hoc potest intelligi
simpliciter quod ipse non venisset statim post recessum Ulyxis,
sed aliquantulum tardasset.  Potest etiam intelligi subtilius;
credo enim forte quod comes velit dicere caute: quamvis non
floruerim illo tempori felici, quo tu Virgilius, et alii magni
poetae qui dederunt perpetuam famam viris illustribus, tamen bene
merui aliqualem famam, vel meae res gestae bene possent digne
describi; et sic captat benevolentiam a persona sua, cum ostendit
se dignum descriptione poetica; unde non dubito quod fama Ulyxis
est maior, quia magni poetae scripserunt de eo, sicut Homerus
graece et Virgilius latine.  Ideo narrat Tullius in oratione quam
fecit pro Archia poeta, quod dum olim Alexander magnus
pervenisset ad sepulcrum Achillis, clamavit: o felicem
adolescentem, qui talem praeconem tuarum laudum invenisti,
scilicet Homerum; quasi voluerit dicere: utinam alter Homerus
viveret tempore meo qui describeret gesta mea, et daret mihi
semper famam, sicut fecit Achilli.  Et ita ad propositum nunc
vult dicere iste comes; sed certe bene reperit bonam tubam, et
digniorem se, scilicet pennam Dantis.  Et hic adverte, lector,
quod quasi autor necessario fecit istam fictionem, quia tota die
invenio homines dicentes: ad quid Dantes fecit mentionem de tali
viro vel facto moderno? ipse debuisset potius dixisse de illis
magnificis antiquis; vel nesciunt quid dicant in multis, quia
autores saepe personam vel rem vilissimam in suis stylis
magnificant et extollunt.  Certe non dubito, quod rex Latinus,
Turnus vel Megentius, de quibus Virgilius facit tot praeconia, ut
de caeteris minoribus taceam, non valuerunt tantum in rebus
mundi, quantum iste comes Guido, Malatesta, Maghinardus, et alii
multi in Romandiola, de quibus statim dicetur in isto capitulo.

	|24.~  Et probat, quod Virgilium non debet taedere
remanere ad loquendum secum, ostendens suam ardentem affectionem,
quam habet ad loquendum cum illo, dicens: |Vedi che non rincresce
a me et ardo.~  Et hic nota, quod istud non habet locum loquendo
de inferno essentiali, quia nunquam potest ibi esse alleviatio
poenae, sed debet intelligi moraliter; aliquando enim contingit,
quod quis non videtur quasi sentire poenam suam, quando loquitur
cuni viro eloquentissimo, cuius eloquii suavitas facit ipsum
oblivisci doloris, sicut vidi de facto, quod aliquando aliquis
infirmans facit sibi portari Dantem, cum ardet calore febrili, ad
aliqualem delectationem.

	|25-28.  Se tu.~  Hic comes praedictus facit suam
petitionem patenter petens de statu Romandiolae, unde dicit:
|Dimmi, se i romagnoli han pace o guerra~; et adverte quod statim
oritur dubium circa istam petitionem, cum iste comes fuerit
dominus Urbini et praedecessores et successores sui usque ad
tempora moderna, quare petit de statu Romandiolae, cum haberet
dominium in Marchia anconitana?  Dicendum breviter, quod dictus
comes, et totum genus eius, fuit de Romandiola, scilicet de
Montefeltro, ut ipse statim dicet.  Praeterea ipse fecit magnalia
sua in Romandiola, de quorum praecipuis dicetur hic.  Et dicit:
|se tu sie' pur mo caduto in questo mondo cieco~, idest in istum
infernum, et specialiter in istam bulgiam octavam quae est maxime
caeca; quia isti licet sint in flammis lucentibus, tamen nihil
vident; et ita de rei veritate, moraliter loquendo, in mundo isto
isti qui reputantur ita subtiles et oculati, in fine reperiuntur
rudiores et caeciores aliis; |di quella dolce terra latina~,
idest de Romandiola, quae inter alias provincias Italiae est
maxime amoena et omnium bonorum fertilis, |onde reco~, idest de
qua terra reporto, |tutta mia colpa~, quia ibi exercui magnas
calliditates, quibus obtinui magnas victorias.  Hoc pro tanto
dicit comes, quia imaginabatur, quod autor esset aliquis astutus,
damnatus, qui nuper venisset ad poenam.  Unde ad intelligendam
istam literam est breviter sciendum, quod iste comes famosus et
felix in proelio, saepe terram Romandiolae madefecit sanguine
multo.  Nam a multis notatum est, quod iste comes factus
capitaneus belli in Romandiola dedit decem et septem conflictus
adversariis suis, et praecipue bononiensibus, qui cum numeroso
exercitu venerant ad vastandum agros faventinorum, ubi
bononienses exules, qui dicebantur Lambertacii, erant receptati. 
Igitur anno Domini MCCLXXV comes Guido cum exulibus bononiensibus
et aliis suis invasit bononienses apud pontem sancti Proculi, qui
distat a Faventia per tria milliaria; quorum dux erat Malatesta
primus de Arimino.  Equites bononienses ad primum aspectum
hostium trepidantes fugam ceperunt.  Acies vero peditum videns
suos praecipites fugere, firmaverunt fugam.  Comes superveniens
fecit denuntiari eis, ut facerent deditionem, antequam crudeliter
perderentur: quod illi negantes condensati sunt inter se taliter,
quod stabant fixi quasi immobiles, ita ut vires non haberent ad
arma movenda.  Ex quo irruentibus hostibus facta est magna
caedes, praecipue ab exulibus bononiensibus; tamen magis
constipatione, quam ferro, se se opprimebant, et siti et calore
et angustia moriebantur.  Hostes victores ditati sunt spoliis
hostium.  Aliqui tamen crediderunt quod iste mirabilis conflictus
fuerit non solum opera comitis Guidonis, sed etiam opera alterius
comitis, qui erat ex parte bononiensium; nam quidam comes de
Panico dicitur proclamasse in fuga: Popule marcide, lege statuta.

	|29-30.~  Et subdit confirmationem suae petitionis,
dicens: imo potius peto de Romandiola, quia fuit de partibus
illis.  Unde dicit: |ch'io fui de' monti~, quasi dicat: fui de
Montefeltro; nam Montifeltrus est una contrata in Romandiola,
continens multos montes et multa castella, ut dicetur alibi: et
sic vide, quod isti comites fuerunt de Romandiola, tamen
excederunt suum dominium in Marchiam, sicut et Malatestae de
eadem contrata diebus nostris, habuerunt fere totam Marchiam;
habuerunt enim Anconam, quae est caput illius provinciae, et
Esculum, quod fuit olim caput eius, et alias multas civitates et
terras; et sicut Ugucio de Fagiola de eisdem montibus, qui habuit
dominium in Tuscia in civitate pisana et lucana: et tangit
confinia dicens: |l@a intra Urbino.~  Urbinum est civitas in
Marchia anconitana, circa confinia Romandiolae, ubi isti comites
dominati sunt jam per tot tempora, quod non extat memoria: |e 'l
giogo~, scilicet, montis Apennini, |di che il Tever si disserra~,
idest, de quo jugo oritur fluvius Tiberis, qui oritur in alpibus,
quae dividunt Romandiolam a Tuscia ex parte ipsius Tusciae ex
opposito Montisfeltri; qui Tiberis est fluvius famosissimus, non
tantum ratione suae magnitudinis, quantum ratione urbis romanae
quam irrigat.  

	|31-33.  Io era.~  Ista est secunda pars generalis, in
qua autor respondens ad petitionem comitis describit statum
Romandiolae.  Et primo ostendit, quomodo Virgilius concesserit
nunc sibi licentiam loquendi cum isto comite, dicens: |Io era in
giuso ancora attento e chino~; quia stabat in culmine pontis
inclinatus ad audiendum attente verba comitis, |quando il mio
duca mi tocc@o da costa~, idest, a latere, vel |di costa~, idest
istinc, |dicendo: parla tu~, quasi dicat: habe nunc tu vicem,
|questi @e latino~, quia hucusque locutus fui cum Ulyxe graeco;
ideo tu nunc loquere cum isto comite latino; cuius causa
assignata est supra in praecedenti capitulo.

	|34-39.~  Deinde tangit responsionem suam, dicens: |et
io, ch'avea gi@a pronta la risposta~, quam praeconceperam,
imaginans me responsurum illi; |incominciai a parlar senza
indugio~, quia bene sciebam, quomodo stabat tunc provincia
Romandiolae, contermina Tusciae; coepi ergo dicere: |o anima che
se' l@a gi@u nascosta~, scilicet inclusa in igne, quam videre non
possum, |Romagna tua~, in qua fecisti tibi famam, |non @ee, e non
fu mai senza guerra~, intellige, postquam coepit habere tyrannos,
ideo dicit: |nei cuor de' suoi tiranni~, qui semper bellum
meditantur, |ma ora~, idest, nunc actualiter, |nessuna palese vi
lasciai~, quia in MCCC nullum erat bellum patens in Romandiola. 
Unde nota, quod iste comes, tamquam expertus, merito mirabatur,
quod Romandiola posset unquam stare in pace.  Ideo sic petivit,
et autor sic respondet, et bene, quia Romandiola, postquam
pervenit ad manus tyrannorum, nunquam requievit, et maxime
postquam papa Nicola de Ursinis fecit sibi dari istam provinciam
a Rodulpho imperatore, ut alibi dictum est, et dicetur.  Qui papa
primo misit Bertoldum fratrem suum primum comitem Romandiolae, et
cardinalem latinum legatum suum; a quo tempore citra semper
factae sunt ibi variae mutationes, et quotidie fiunt.  Unde
judicio meo mihi videtur, quod quatuor deduxerunt istam nobilem
provinciam ad tantam desolationem.  Primum est avaritia pastorum
ecclesiae, qui nunc vendunt unam terram, nunc aliam: nunc unus
favet uni tyranno, alius alteri, secundum quod saepe mutantur
officiales.  Secundum est pravitas tyrannorum suorum, qui semper
inter se lacerant et rodunt, et subditos premunt et excoriant. 
Tertium est fertilitas locorum ipsius provinciae, cuius pinguedo
allicit barbaros et externos in praedam.  Quartum est invidia,
quae viget in cordibus ipsorum incolarum, sicut autor noster
pulcre describit Purgatorii capitulo XIV, ubi, facta magna
commendatione istius Romandiolae, indignanter exclamat: |o
romagnuoli tornati in bastardi.~

	|40-41.  Ravenna.~  Nunc autor descripturus specialiter
statum Romandiolae, incipit a Ravenna, et sententialiter vult
dicere, quod nobilis et antiqua prosapia istorum de Polenta
dominatur Ravennae et Cerviae.  Unde debes scire, quod eo tempore
regnabat Ravennae quidam dominus Guido Novellus de Polenta, vir
quidem satis magnae intelligentiae et eloquentiae; qui multum
honoravit Dantem in vita et in morte, ut dicetur alibi; ideo
loquitur de eo valde honeste, describens ipsum ab insignio suae
domus; unde dicit: |Ravenna sta, come stata @e molti anni~, quasi
dicat, in eodem statu in quo fuit jamdiu et sub dominio eorumdem;
quod declarat sic: |l'Aguglia da Polenta.~  Hoc dicit, quia illi
de Polenta portant pro insignio aquilam, cuius medietas est alba
in campo azurro, et alia medietas est rubea, in campo aureo.  Est
autem Polenta parvum castellum supra Bretenorium, unde isti
nobiles dicuntur olim fuisse, |l@a si cova~, et est pulcra
metaphora et propria.  Vult enim dicere, quod iste Guido Novellus
fovet et protegit ravennates sub umbra alarum suarum, sicut
aquila filios suos.  Et de rei veritate Ravenna tunc erat in
florenti statu, quae nunc est in languido.  Et nota, quod autor
ideo primo incipit a Ravenna, quia nobilissima civitas est
ratione antiquitatis, si fama non est omnino falsa; ratione
dignitatis, quia ecclesia ravennas habet cardinales sicut romana.

	|42.~  Et subdit autor: |s@i che Cervia ricuopre co' suoi
vanni~, quasi dicat, aquila praedicta etiam protegit Cerviam sub
pennis suis; sunt enim |vanni~ pennae quaedam in alis.  Est enim
Cervia civitatuncula in eodem littore maris adriaci, distans a
Ravenna per quindecim milliaria, quam autor subannectit Ravennae,
quia est sub eodem dominio.  Habet haec civitas praerogativam
salis; unde cardinalis ostiensis dominus Bononiae et Romandiolae
erat solitus dicere: Plus habemus de Cerviola parvula, quam de
tota Romandiola.

	|43-45.  La terra che fe gi@a la lunga prova.~  Hic autor
describit aliam civitatem Romandiolae, scilicet Forlivium, quae
est quodammodo situata in medio Romandiolae, maior aliis; quae
quia habet gentem bellacem, et iste comes habuerat diu
principatum ibi, et magna bella fecerat; ideo in descriptione
eius inserit singularem victoriam, quam hic comes cum
forliviensibus habuerat.  Ad intelligentiam autem huius literae
est praesciendum, quod anno Domini MCCLXXXII papa Martinus III de
Turso, de regno Franciae, misit in comitem Romandiolae quemdam
dominum Johannem de Apia vel de Ipa, militem strenuissimum
armorum, quo nullus erat bellicosior in Francia.  Erat tamen
impar sagacitatibus romandiolorum, ut eriperet Romandiolam de
unguibus comitis Guidonis de Montefeltro, qui tunc erat ibi
fortis et potens pro parte ghibellina.  Hic ergo Johannes cum
nobili exercitu gallorum et italicorum ingressus provinciam,
primo recepit Faventiam datam sibi, et ibi moram faciens,
faciebat acre bellum contra Forlivium, et credidit habere
civitatem per proditionem, quam non poterat habere per
obsidionem.  Cuius tractatum ordinavit comes Guido, qui
acutissimus bene cognoscebat temeritatem gallorum.  Et, ut
breviter dicam, Johannes kalendis maii cum gente sua venit
Forlivium de mane tempestive ante diem credens habere ipsum; et
sicut erat ordinatum per comitem Guidonem, fuit datus sibi
introitus unius portae.  Johannes igitur intravit cum parte suae
gentis, et partem dimisit extra, dato ordine, quod si expediret,
succurrerent ingressis; et si casus adversus accideret, mandavit,
quod omnes glomerarentur in quodam campo sub umbra unius magnae
quercus.  Ordine dato, comes Johannes cum francis percurrit
civitatem sine resistentia.  Comes autem Guido, conscius facti,
cum tota gente sua exivit civitatem, et invasit animose illos,
qui erant sub quercu, et faciliter fudit.  Johannes, qui
intraverat Forlivium, credens esse dominus, diripiebat interim
civitatem et milites occupabant sibi quisquam domicilia.  Et
continuo comes Guido reintravit Forlivium, dimissa parte sua et
gente pedestri sub quercu, turmatim conglobata ea forma, qua
steterat primo gens francorum.  Tunc comes Johannes, qui credebat
libere habere civitatem, visis hostibus, totus stupefactus est et
territus.  Et quicumque de gente franca poterat recurrere ad
equum, fugiebat extra civitatem, et recurrebat ad quercum,
credens ibi invenire suos, et incurrebant manus hostium, a quibus
erant caesi.  Et capti similiter illi, qui remanserant in
civitate, trucidabantur omnes: et sic magna sagacitate comitis
Guidonis pulcra et magna gens gallica fuit destructa.  Et multi
nobiles et magnates italici ceciderunt in conflictu; inter alios
fuit unus comes, Tadeus de Montefeltro, consanguineus comitis
Guidonis; sed erat infestus ei propter litem, quam habuerat secum
super haereditate; et Thebaldellus, qui aperuit Faventiam, quando
dormiebantur, et plures alii.  Johannes de Apia tamen cum paucis
evasit; et ita delusus et desertus reversus est Faventiam. Papa
Martinus iratus misit novas gentes equestres et pedestres ad
comitem Johannem, qui recuperavit Forlivium anno sequenti de
mense maii, et diruit omnem fortiliciem; comes vero Guido
recessit de Forlivio.  Sic ergo patet quomodo ingenium comitis
vicit vires fortissimi bellatoris, licet tandem succubuerit
viribus ecclesiae.  Nunc ad literam: autor describit istam terram
ab ista magna strage et dominatione eius.  Et vult breviter
dicere, quod illa terra erat tunc subdita Ordelaffis nobilibus de
Forlivio, quorum familiam dat intelligi per signum, unde dicit:
|la terra~, scilicet Forlivium, |che fe gi@a la lunga prova~, quia
diu steterat in continentia.  Est enim natio forliviensis magis
prompta ad rebellionem, et tardior ad deditionem, quam alia gens
Romandiolae, ut probatum est in multis bellis.  Et dicit: |e di
Franceschi sanguinoso mucchio~; nam ut aliqui scripserunt, comes
Johannes habuit in isto praelio circa octingentos equites, de
quibus facta est miseranda strages.  Scio quod aliqui aliter
scribunt istam pugnam; sed illa, quam praemisi, videtur mihi
verior, et magis consona moribus comitis Guidonis; |sotto le
branche verdi si ritrova~, idest, sub potestate Ordelafforum, qui
habent pro signo leonem viridem a medio supra in campo aureo, cum
quibusdam listis a medio infra, quarum tres sunt virides, et tres
aureae; et tunc regebat Sinibaldus.  Et nota quod autor
praetermittit Forumpopilium, quod erat sub eodem dominio, quia
erat civitas parvula, et jam declinabat; quam diebus istis
dominus Sabinensis legatus ecclesiae funditus evertit et
transtulit Bretenorium.

	|46-48.  E 'l mastin vecchio.~  Hic autor describit aliam
civitatem nobilem, scilicet Ariminum, quam manifestat per dominos
suos.  Et vult sententialiter dicere quod duo Malatestae pater et
filius viri violenti tenent civitatem Arimini.  Ad cognitionem
istorum est breviter sciendum, quod in provincia Romandiolae, in
comitatu Montisfeltri, est unum castellum, quod vocatur Penna
Billorum, ex quo olim traxerunt originem Malatestae; quorum unus
fuit miles probus Malatesta, qui propter magna beneficia factus
est civis Arimini, factis sibi pulcris domibus, et donatis
immunitatibus.  Ex praedicto natus est Malatesta miles audax, qui
acquisivit dominium Arimini quum esset viginti duorum annorum;
qui vicit comitem Guidonem apud montem Lorum, et ab eo victus est
apud pontem sancti Proculi.  Hic genuit Johannem Sanchatum, qui
interfecit Paulum fratrem suum simul cum Francisca.  Item genuit
Malatestinum, qui fuit monoculus, astutissimus tyrannus, qui
successit patri in dominio, et ex eo natus est Ferantinus.  Alius
filius fuit ex praefato Malatesta, nomine Pandulfus, qui regnavit
post Malatestinum una cum Ferantino nepote suo.  Ex Pandulfo nati
sunt dominus Malatesta sagacissimus tyrannus, et dominus Galaotus
strenuus armorum, qui diebus nostris fuerunt domini magnae partis
Marchiae Anconitanae.  Dicit ergo: |e 'l mastin vecchio~, idest
Malatesta antiquus, qui fuit avus istius Malatestae veteris viri
sagacissimi, qui regnavit Arimini temporibus nostris, |e 'l
nuovo~, idest Malatesta juvenis, qui vocatus est Malatestinus;
quorum utrumque appellat Mastinum metaphorice, quasi velit
dicere, ambo magni magistri tyrannidis.  Mastinus enim est
fortis, violentus et rapax, qui non de facili dimittit praedam,
quam assannat: et dicit: |da Verruchio~, quia Veruculum est unum
castellum in comitatu Arimini, a quo Malatestae denominantur,
quod ariminenses olim dederunt cuidam Malatestae antiquissimo, ob
eius magna merita in rempublicam.  Tamen de rei veritate
Malatestae non fuerunt originaliter de Veruculo, immo de
Montefeltro, de quodam castello, quod vocatur Penna Billorum. 
Sed autor nominavit eos a loco notiori, a quo denominantur vulgo,
et ipsimet se denominant.  Et specificat utrumque Mastinum a
quodam singulari actu tyrannicae violentiae, dicens: |che fecer
di Montagna il mal governo.~  Ad quod sciendum, quod Montagna est
nomen proprium viri.  Fuit enim Montagna nobilis miles de
Parcitatis de Arimino, princeps partis ghibellinae; quem captum
cum quiibusdam aliis Malatesta tradidit custodiendum Malatestino
filio.  Postea petivit ab eo, quid factum esset de Montagna.  Cui
iste respondit: Domine, est sub fida custodia; ita quod si vellet
se suffocare, non posset, quamvis sit juxta mare.  Et dum iterum
et iterum peteret, et replicaret, dixit: Certe dubito, quod
nescies ipsum custodire.  Malatestinus, notato verbo, fecit
Montagnam mactari cum quibusdam aliis.  Ideo bene vocat
Malatestinum Mastinum novum ab isto genere violentiae, et ab alia
peiore, de qua dicit in sequenti capitulo, ubi etiam facit
mentionem de Arimino.  Ideo dicit: |fan de' denti succhio~,
idest, sugunt, emungunt facultates hominum, |l@a dove soglion~,
idest, in civitate Arimini, ubi solent sugere.

	|49-50.  La citt@a.~  Hic autor describit duas alias
civitates Romandiolae, scilicet Faventiam et Imolam a Domino suo. 
Et vult sententialiter dicere, quod Maghinardus Paganus regit
Faventiam; sed ad evidentiam istius literae oportet breviter
praescire quod Maghinardus praedictus fuit nobilis castellanus in
montibus supra Imolam; qui sua probitate et felicitate ex parvo
castellano factus est magnus dominus in Romandiola, ita quod
habuit tres civitates, scilicet Forlivium, Faventiam et Imolam,
sed non omnes simul.  Unde est sciendum, quod in MCCXC Stephanus
de Dinazano romanus, comes Romandiolae pro papa, fuit captus in
civitate Ravennae ab illis de Polenta die decima secunda
novembris; propter quod Maghinardus Paganus cepit civitatem
Faventiae, et bononienses continuo subito cursu ceperunt
civitatem Imolae, et rapuerunt steccata, et planaverunt foveas. 
Post haec papa misit comitem Bandinum de comitibus Guidis de
Romena, episcopum aretinum, qui reduxit terras ad obedientiam per
pacem et concordiam.  Anno vero sequenti die vigesima tertia
decembris, die dominica, de nocte dictus Maghinardus cum
quibusdam nobilibus, furto accepit civitatem Forlivii, in qua
cepit comitem Aghinolfum de Romena fratrem dicti episcopi; deinde
obsedit Caesenam, ubi erat ipse comes Romandiolae.  Post haec
anno quinto, scilicet anno Domini MCCXCVI Maghinardus habens
bellum cum bononiensibus propter Forlivium, quorum dominium tunc
tenebant bononienses, fecit confoederationem cum Azone tertio
marchione estensi, qui similiter parabat bellum contra
bononienses, de quo dicetur plenius Purgatorii capitulo V.  Et
kalendis aprilis venit cum exercitu contra Imolam, quam tenebant
bononienses, ut dictum est; et cepit civitatem non sine magno
damno et dedecore bononiensium, quorum cepit magnam multitudinem,
quae tunc erat ibi circa quatuor milliaria.  Nunc ad propositum:
autor describit ipsum Maghinardum a signo suo, et duas civitates,
quas tunc tenebat, a fluminibus suis, dicens: |conduce il leoncel
dal nido bianco~, idest Maghinardus de Susinana, qui portabat
leonem azurrum in campo albo, |la citt@a di Lamone~, idest
Faventiam.  Amon enim est fluvius, qui labitur juxta Faventiam,
cuius vallis fertilissima est, |e di Santerno~, idest Imolam. 
Santernus enim fluvius labitur juxta Imolam et oritur in alpibus
Apennini, qui olim vocabatur Vaternus, sicut scribit Plinius in
naturali historia.  Et hic nota, lector, quod Imola olim vocata
est Forum Cornelii.  Unde Augustus in cosmographia, quam fecit
fieri de toto orbe, numerat Forum Cornelii inter civitates
famosas, sicut scribit Albertus magnus in suo libello de Natura
loci.  Ideo autem sic dictum est, quia a Cornelio romano de
clarissima familia Corneliorum, de qua fuerunt illustrissimi
Scipiones, aedificatum est.  Postea autem mutato nomine dicta est
Imola ab imolando, quando conversa est ad fidem, unde dictum est:
^imola Deo sacrificium laudis~; ab imolo ergo optimo verbo, quo
frequenter utimur orando ad Deum, ut dicit ecclesia, praesertim
in diebus pontificalibus: ^cum pascha nostrum imolatus est
Christus~, Imola denominata est.  Haec siquidem parva civitas
saepe magna et nobilia producit ingenia; sed ne suspectus testis
videar in causa propria, audi breviter quod dicat Magister
Legendarum: ^sunt~, inquit, ^Cornelienses ingenio sagaces,
facundia eloquentes, viribus fortes, animis audaces, catholica
fide pollentes etc.~  Et adverte quod autor ponit istas duas
civitates simul, quia eo tempore erant sub uno dominio
Maghinardi; et sunt valde propinquae per parvam distantiam octo
milliariorum.

	|51.~  Et subdit autor unum, quod vulgo videtur cedere,
ad infamiam illius Maghinardi, scilicet quod erat ghibellinus in
Romandiola, et guelphus in Tuscia; unde dicit: |che muta parte da
la state al verno.~  Hoc pro tanto dicit, quia Romandiola magis
respicit septemptrionem, ideo est magis frigida; Tuscia vero
magis respicit meridiem, et per consequens magis calida.  Et hic
nota, lector, quod non miror, si unus de Calabria non intelligit
istud capitulum, cum ipsi habitatores provinciae saepe ignorent
facta domestica, quae sunt gesta in gremio patriae.  Unde volo te
scire, quod iste Maghinardus tyrannus fuit de natione paganorum
ghibellina in Romandiola, et ubique; sed cum florentinis erat
guelphus, et inimicus omnium inimicorum eorum, sive essent
guelphi, sive ghibellini; et in omnibus bellis, donec vixit, fuit
in obsequium et subsidium florentinorum.  Hoc autem non fecit
Maghinardus sine justissima causa, quoniam pater eius, nomine
Paganus, tempore mortis, relinquens puerum pupillum cum multis et
magnis inimicis vicinis, scilicet Ubaldinis, comitibus Guidis, et
aliis dominis Romandiolae, dimisit eum sub custodia et tutela
communis Florentiae, a quo fuit bene custoditus et educatus; ideo
ista de causa erat gratus et fidelis communi Florentiae, quod
bene probavit in conflictu apud Bibenam, in quo ita attritae sunt
vires partis ghibellinae.

	|52-54.  E quella.~  Hic autor describit aliam civitatem
Romandiolae, scilicet Caesenam, quam ultimo reservavit, quia sola
gaudens bono libertatis sub nullius tyrannide tunc erat. 
Describit autem eam a flumine suo, dicens: |E quella~, scilicet
civitas Caesena, |cui il Savio bagna il fianco.~  Sapis enim est
fluvius qui labitur ad latus Caesenae, |si vive in stato franco~,
idest libero, |tra tirannia~, quia scilicet ab una parte,
scilicet ab oriente, erant Malatestae de Arimino; ex alia parte
versus occidentem erant Ordelaffi de Forlivio; a septemtrione
illi de Polenta in Ravenna; ideo dicit: |cos@i com'ella si@e tra 'l
piano e 'l monte.~  Caesena enim est plana praeter partem, quae
vocatur Murata, ubi est in monte pulcra Rocha.  Et cum omnes
civitates Romandiolae sint fertiles, ista prae caeteris est
fertilissima, et producit ficus optimas.

	|55-57.~  Et finaliter autor facta responsione plena ad
quaesitum comitis Guidonis, quaerit ab eo quis sit, dicens: |ora
chi se', ti prego, che ne conte~, quod persuadet sibi dupliciter. 
Primo per benevolentiam, qua usus est erga eum, dicens: |non
esser duro pi@u~, scilicet ad respondendum mihi, |ch'altri sia
stato~, scilicet quam ego fuerim ad respondendum tibi.  Secundo
adiurat ipsum per id, cuius viri illustres solent esse
avidissimi, scilicet per famam; unde dicit: |se 'l nome tuo nel
mondo tegna fronte~, idest si vigeat diu fama tua in posterum,
quae nunc est satis magna.

	|58-60.  Poscia che 'l fuoco.~  Ista est tertia pars
generalis praesentis capituli, in qua comes Guido volens
propalare quis sit, longa narratione aperit formam suae vitae
mundanae, videlicet modum suae conversionis, et causam suae
damnationis.  Et primo autor aptat ipsam flammam ad loquendum,
dicens: |il fuoco~, scilicet flamma ignis intra quem latebat
anima comitis, |mosse l'acuta punta di qua di l@a~, secundum quod
movebat linguam interius.  Donec enim Dantes sermonem suum fecit,
flamma semper tendebat sursum propter naturalem motum; sed cum
coepit loqui, coepit flecti ad formandam vocem, |poscia che ebbe
rugghiato alquanto~, idest cum modicum murmurasset, |al modo
suo~, idest sicut solebat facere, quando primo voluit loqui, ut
patuit supra in principio istius capituli; |e poi di@e cotal
fiato~, idest talem vocem qualis sequitur.

	|61-66.~  Et comes facturus suam narrationem primo
excludit unum quod dixerat autor de fama, et dicit quod non optat
famam.  Dicit ergo: |questa fiamma staria senza pi@u scosse~,
idest lingua mea non diceret plura verba, |s'io credessi che mia
risposta fosse, a persona che mai tornasse al mondo~: non videbat
comes autorem vivum, nec putabat ipsum reversurum ad mundum
viventium.  Sed hic nota quod multi mirantur de eo, quod iste
comes renuit famam, quam quasi caeteri videntur petere et
appetere.  Dicendum breviter, quod ratio huius videtur esse, quod
iste erat relapsus, quia renuntiaverat mundo et pompis eius,
postea inciderat in peius redeundo ad fraudes antiquas.  Unde
sicut vestis sumptuosa et apparens decuisset ipsum comitem, cum
erat magnus dominus in mundo, et tamen dedecuisset eum, postquam
factus est frater minor; ita astutia, quae cedebat sibi ad famam
ante conversionem eius, dum erat tyrannus, cessit sibi ad
infamiam.  Unde subdit: |senza tema d'infamia ti rispondo~, quia
non poteris referre nova de me ad mundum, |per@o che giamai di
questo fondo non torn@o vivo alcuno~, quia in inferno non est dare
recessum, |s'i'odo il vero.~  Et verum dicit, quia qui assuescit
et senescit in istis fraudibus, raro vel nunquam scit recedere.

	|67.  Io fui.~  Hic iste comes breviter narrat formam
suae vitae praeteritae, dicens: |io fui uom d'arme~, quia gessi
multa et magna bella, ut satis patet ex jam dictis, |e poi fui
cordigliero~, idest, in fine fui frater minor.  Nam fratres
minores in lingua gallica vocantur ^cordeliers~, cordilerii, a
corda, quam cinctam portant.

	|68-72.~  Et ecce quare se fecit fratrem minorem:
|credendomi, s@i cinto, fare ammenda~, scilicet, sperans me sub
tali habitu humilitatis, et paupertatis facere emendationem
peccatorum, licet alii non crederent.  Unde dominus Malatesta,
cum narraretur sibi a quodam familiari, quod comes Guido erat
factus frater minor, respondit: caveamus ergo ne fieret
guardianus Arimini.  Et dicit autor: |e certo il creder mio
veniva intero~; signanter dicit certe, quia videbatur sine dubio
emendatus; nam devote assumpsit habitum, humiliter servavit
regulam, et patienter tulit paupertatem; unde saepe visus est ire
publice mendicando panem per Anconam, in qua mortuus est et
sepultus; et multa audivi de eo, per quae poterat satis sperari
de eius salute; |se non fosse il gran prete~, scilicet Bonifacius
VIII: quamvis enim omnis papa dicatur summus sacerdos, tamen
Bonifacius, temporaliter loquendo, fuit non solum magnus, sed
maximus, quia primus fuit, qui vixit imperialiter et magnifice. 
Et dicit autor: |a cui mal prenda~, idest, cui malum accidat:
imprecatur sibi malum sicut de facto accidit, nam mortuus est in
anxietate et rabie, ut saepe tangitur in libro toto: |che mi
rimise ne le prime colpe~, idest, in pristinas fraudes et artes
belli.  Et reddit auditorem attentum ad audiendum, dicens: |e
voglio, che m'intenda~, scilicet, tu, quicumque sis, astute,
|come e quare~, idest, qua forma, et qua de causa Bonifacius
retraxit me in malas culpas.

	|73-75.  Mentre.~  Nunc comes volens narrare causam,
quare Bonifacius requisiverit eum, ostendit primo se visum fuisse
idoneum, qui perageret id quod ille petebat, quia scilicet
expertissimus fuerat armorum in seculo; sed tamen nova vita
prohibebat sibi, quia factus erat frater minor.  Dicit ergo:
|l'opere mie non furon leonine, ma di volpe~, quasi dicat: non
tantum fui usus viribus in bellis, quantum fraudibus, ita quod
non pugnabam aperte, sicut olim galli, ut scribit Julius Caesar,
|mentre ch'io fui forma~, scilicet substantialis, |d'ossa e di
polpe~, idest, carne, |che mia madre mi di@e~, quasi dicat: donec
vixi in mundo in figura corporali humana, qua me genuit mater
mea;

	|76-78.~  et declarat hoc dicens: |io seppi gli
accorgimenti~, quia fui totus circumspectus et oculatus, |e tutte
le coperte vie~; unde Valerius Maximus dicit, quod vafritia magis
petit laudem occulto tramite, quam aperta via, |e s@i menai lor
arte~, idest tam perite et caute, |ch'al fine de la terra il
suono uscie~, idest, quod fama sonuit usque ad extremum
occidentis, quia fama stragis gallicae trascendit alpes, et
volvit per totam Galliam, ubi Johannes de Apia erat famosus, et
sui strenui bellatores.  Et ostenso, quae poterant movere
Bonifacium ad requirendum eum, ostendit quae debebant revocare
eum, quia dimisso habitu militari induerat habitum religionis et
pacis maxime contrarium.

	|79-84.~  Unde tangit suam conversionem dicens, quod
fecerat more periti nautae.  Unde dicit clare: |ci@o che pria mi
piacque~, scilicet in aetate praeterita, et vita quam duxeram in
seculo, |allor m'increbbe~, idest, displicuit mihi, |quando mi
vidi giunto in quella parte di mia etate~, scilicet in senectute,
|dove ciascun dovrebbe calar le vele e raccoglier le sarte~,
idest, funes.  Et hic nota, quod metaphora est pulcerrima et
propriissima.  Sicut enim homo, qui diu navigavit, debet sibi
providere de portu, in quo postea quiescat; ita homo, qui diu
laboravit in isto mari fortuito, ut acquirat potentiam, gloriam
et honorem, debet declinare velum gloriae mundanae, et colligere
funes, idest fraudes, quibus navigavit, idest vitam suam duxit in
mundo isto amaro et procelloso, et providere sibi de portu
salutis aeternae, jactando anchoras suae spei in Deum, et
spernere mundum, dicens cum sapiente: ^Vanitas vanitatum et omnia
vanitas.~  Unde subdit: |e pentuto e confesso mi rendei~, quia
scilicet dedicavi me Deo.  Et hic nota quod prima pars conversi
peccatoris est contritio cordis; secunda confessio oris; tertia
satisfactio operis: in qua tertia parte iste asserit se impeditum
a Bonifacio; ideo conqueritur et exclamat, dicens: |Ahi misero,
lasso~! quasi dicat: dolenter refero: heu me miserum! |e giovato
sarebbe~, nisi fuisset Bonifacius.

	|85-93.  Lo principe.~  Hic comes ostendit, quare
Bonifacius requisiverit eum, et ad quid; et dicit, quod ad
gerendum bellum contra Columnenses.  Ad cuius rei intelligentiam
oportet primo scire, quod anno Domini MCCXCVII, gravis seditio
orta est Romae.  Nam papa Bonifacius, qui conceperat implacabile
odium contra illos de Columna, quia Jacobus et Petrus duo
cardinales de illa familia fuerant contrarii electioni eius; et
quia Sciarra de Columna robaverat quasdam salmas sui thesauri,
mandavit, ut illi cardinales, deponerent capellos, insignia
cardinalatus.  Quos, cum non parerent, et caeteros illius
familiae privavit omnibus beneficiis et honoribus.  Eorum palatia
in urbe fecit dirui, castella oppugnari, et capta aequavit solo,
vel tradidit Ursinis, ut redderet eos infestos Columnensibus.  Et
bannita cruce contra eos, obsedit civitatem Nepesinam, quam
tandem habuit cum certis pactis.  Deinde non valens capere
Praeneste civitatem inexpugnabilem, habito consilio audivit, quod
comes de Montefeltro, qui erat in ordine minorum, solus poterat
facere ipsum compotem voti, misit pro eo, rogans et suadens, ut
esset dux belli contra cardinales sibi adversos; quod cum
constanter negaret, dixit Bonifacius: saltem me instruas, quomodo
eos subiicere possim.  Tunc ille: multa promitte, pauca serva de
promissis.  Bonifacius inventis mediatoribus dixit, se
misericordia usurum, dummodo facerent illud quod deceret
magnitudinem animi et status sui.  Cardinales continuo
exhilarati, assumpta veste nigra, miserabili vultu et habitu,
supplices ad pedes eius procubuerunt, suam culpam confitentes, et
veniam implorantes.  Bonifacius illis increpatis promisit
impunitatem, immo restitutionem in integrum.  Petivit Praeneste
et obtinuit.  Qua eversa fecit fieri civitatem in plano, quam
vocavit civitatem papalem.  Deinde nobilem et potentem virum
Zannem de Cecano, attinentem eorum, subito captum, duro carceri
mancipavit.  Quare cardinales territi fugientes latuerunt per
aliquot annos apud amicos eorum, ita ut omnino nesciretur, utrum
viverent, quia non audebant apparere aut se nominare.  Papa illos
tamquam iterum rebelles et relapsos, infra annum bannivit:
caeteri de familia Columnensium dispersi sunt per regiones
diversas, usque quo Bonifacius fraude captus qua ceperat alios,
per Sciarram de Columna, finem vitae infeliciter terminavit. 
Nunc ad literam.  Dicit comes: |Lo principe de' nuovi Farisei~,
idest, papa, caput praelatorum et clericorum, quos autor vocat
novos pharisaeos metaphorice, |avendo guerra presso a Laterano~,
idest, cum Columnensibus quorum domus sunt juxta Lateranum.  Et
aggravat istud bellum, tamquam iniustum, dicens: |e non con
saracin, n@e con giudei~, quasi dicat, imo cum christianis, cum
quibus misericordius erat agendum.  Et declarat suum dictum,
dicens: |ch@e ciascun suo nemico era cristiano.~  Et si quis
dicat: quamvis essent christiani tamen bene meruerant, hoc
removet comes, dicens: |e nessuno era stato a vincer Acri~, quasi
dicat: nullus eorum juverat infideles, cum mercimoniis conferendo
eis lucra vel commoda aliqua, in quibus causis praelati solent
procedere contra christianos.  Sed ne dimittam aliquid obscurum,
debes scire ad claram intelligentiam istius literae crudele
excidium civitatis Acon, quod breviter fuit tale: anno Domini
MCCXCI, Soldanus Babyloniae AEgypti, facto maximo apparatu, cum
innumerabili exercitu transito deserto, venit in Syriam, et
obsedit civitatem Acon.  Causa autem huius obsidionis, sicut
tulerunt multi et magni mercatores, qui fuerunt eo tempore ibi,
dicitur fuisse talis.  Satis constat, quod saraceni ante istud
tempus abstulerant christianis civitatem Antiochiae, Tripolim, et
alias terras, quas christiani tenere solebant ad maritimam. 
Quapropter Acon multum erat ampliata viris et viribus, quia alia
terra non tenebatur in Syria per christianos; ita quod rex
Hierusalem, rex Cypri, princeps Antiochiae, congregatio templi,
hospitale sancti Johannis, et aliae aulae, legatus papae, et
praesides, qui remanserant ibi pro rege Franciae, et Angliae,
omnes faciebant caput in Acri, unde erant ibi forte decem et
septem dominia, et singula habebant jurisdictionem sanguinis;
quod pariebat magnam confusionem.  Eo tempore fuerat treugua
inter christianos et saracenos; et in Acon erant plusquam decem
et octo millia peregrinorum hominum signatorum cruce, qui
deficientibus stipendiis dominorum et communium suorum coeperunt
violare inducias, praedando et jugulando saracenos, qui veniebant
Acon, sub securitate treuguae, cum eorum mercibus et victualibus:
similiter ibant in praedam per loca circumvicina.  Propter quod
soldanus graviter offensus, misit legatos ad res petendas, et
puniendos violatores treuguae, sicut est de antiquo jure gentium. 
Sed negato jure, soldanus cum maximo potentatu venit supra
civitatem; unde eius exercitus occupabat per duodecim milliaria. 
Et cum multitudine gentium replevit fossas profundas ex una
parte, et ceperunt primum ambitum murorum, et secundum fecerunt
cadere cum cuniculis et operibus; et ceperunt magnam turrim, quae
vocabatur Maledicta.  Sed cum toto hoc non poterat capi civitas,
quia illud quod faciebant saraceni de nocte, christiani
reficiebant de die, et obstipabant caveas cum saccis lanae et
bombicis.  Et magister generalis templi qui habebat custodiam,
multa prudentia et probitate defendebat terram.  Sed fato
faciente fuit vulneratus in brachio cum una sagipta toxicata,
cuius vulnere in paucos dies expiravit.  Cuius morte christiani
territi, facti sunt inordinati et discordes in defensione et
custodia civitatis propter confusionem antedictam.  Ex quo
coeperunt omnes, qui poterant refugere, ad mare recedere.  Ideo
saraceni sine intermissione insistentes operi, intraverunt
civitatem cum furore, omnes trucidantes, omnia rapientes, et
obduxerunt in servitutem viros et mulieres viventes.  Et inter
homines utriusque sexus sexaginta millia et ultra fuisse
referuntur.  Damnum rerum et personarum fuit infinitum: et in
demum civitate sic spoliata, prostraverunt moenia, et igne et
ferro vastaverunt totam; ex quo christianitas tota recepit magnum
damnum.  Nam propter exterminium unius non remansit aliqua terra
in Terra Sancta pro christianis.  Et omnes nobiles urbes
receperunt magnum praeiudicium propter bonum situm illius
civitatis, quia erat in fronte nostri maris in medio Syriae quasi
in centro mundi prope Hierusalem per septuaginta milliaria; et
erat fons et portus omnium mercantiarum tam orientis quam
occidentis, et omnis generis hominum mundi omnium idiomatum, ita
quod erat quasi quoddam elementum mundi.  Et nota, lector, quod
istud non videtur accidisse sine justo judicio Dei, quia haec
civitas velut sentina erat repleta omni genere sordidorum
vitiorum, plusquam alia, quae tunc esset in orbe christiano. 
Nota etiam, quod haec civitas Acon, olim vocata est Joppe; et
olim capta et diruta fuit a Cestio duce romanorum tempore
Neronis; deinde a Vespasiano duce eiusdem Neronis, sicut scribit
Josephus in libro de bello judaico.  Ex dictis igitur videre
potes, quod comes Guido volens ostendere, quod Columnenses non
commiserant tam acre delictum, ut tam dirum supplicium
paterentur, dicit, quod nullus ipsorum fuerat praesens excidio
Acon.  His visis nunc veni ad verbum principale: |n@e guard@o in se
sommo officio, n@e ordini sacri~, quia erat sacerdos et summus
sacerdos, |n@e in me~, supple, respexit, |quel capestro~, idest,
illum funem beati Francisci, |che solea far li suoi cinti pi@u
macri~, scilicet fratres minores, qui solebant esse macriores,
quam sint; et sic vide, quod comes tangit tria, quae non bene
competebant rebus bellicis, scilicet summus pontificatus, et ordo
sacerdotalis ex parte petentis, et habitus Francisci ex parte
eius, a quo petebatur.

	|94-99.  Ma come.~  Nunc comes ostendit, quomodo
Bonifacius requisiverit eum, per unam nobilem comparationem.  Et
dicit breviter et clare, quod sicut Constantinus summus imperator
petivit Silvestrum papam, ut daret sibi consilium contra molestum
morbum suum; ita Bonifacius summus pontifex petivit comitem
ipsum, ut daret sibi consilium contra ardorem mentis eius.  Dicit
ergo: |ma questi~, scilicet Bonifacius, |mi chiese per maestro~,
quia fueram magnus praticus armorum longa experientia, et
exercitio bellorum, |a guarir de la sua superba febbre.~ 
Appellat febrem metaphorice iram Bonifacii, quae inflammabat et
incendebat animum eius iniuste sicut febris corpus a simili: |s@i
come Costantin chiese Silvestro dentro Siratti~, idest, montem
Soractis, qui mons olim Hirpinorum, vel secundum alios
Faliscorum, distat ab urbe romana per quadraginta milliaria; unde
Constantinus revocavit Silvestrum, |a guarir de la lebbre~, quia
eius caro erat infecta.  Et hic nota, quod hic mons Soractis est
valde silvester et asper; sed clarius habetur apud paganos, quia
fuit olim consecratus Apollini, ut patet apud Virgilium, et apud
christianos, quia in eo latuit primus pontifex Silvester re et
etiam nomine, quia solitarius ibi fuit; de quo loco silvestri et
paupere recepit dotem, quae postea ministravit alimentum
uberrimum vitiis praelatorum, quia fecit Bonifacium superbum.  In
hoc eodem monte latuit per biennium Arnulfus patruus Caroli
magni, relicto regno Franciae Pipino fratri suo.  Et ultimo nota,
quod comparatio proprie servit proposito: quia sicut Constantinus
imperator quaesivit Silvestrum papam romanum, qui latebat intra
montem ad agendam poenitentiam, ut liberaret ipsum a lepra; ita
Bonifacius papa romanus quaesivit comitem Guidonem urbinatem, qui
erat intra claustrum ad agendam contemplationem, ut curaret ipsum
a sua febre, idest a superba ambitione: et sicut Silvester
timebat ire ad Constantinum timore mortis corporalis (timebat
enim ne fieret martyr, sicut quasi omnes praedecessores sui); ita
comes Guido recusabat accedere ad Bonifacium timore mortis
mentalis.  Sed Silvester dedit sanius consilium, et utilius
remedium Constantino, quam comes Bonifacio; quia ille docuit
Constantinum assumere veram fidem; hic vero docuit Bonifacium
fallere fidem datam; et declarat, quomodo requisitus fuit, et
quomodo denegavit, dicens: |domandommi consiglio ed io tacetti~,
scilicet prima facie recusans, |perch@e le sue parole parver
ebbre~, idest, ebriae ira et malevolentia.

	|100-102.  E poi.~  Hic comes ostendit, quomodo
Bonifacius excusserit suspicionem, quam videbat ortam in animo
suo, quae videbatur impedire responsum eius; unde dicit: |e poi
mi disse~: scilicet, cum nollem sibi dare consilium, |tuo cor non
sospetti~, idest, non dubitet respondere mihi propter peccatum,
quia, |fin'or t'assolvo~, idest, jam ex nunc te absolvo, scilicet
a peccato committendo, |e tu m'insegna fare s@i come getti in
terra Penestrino~: quia jam coeperat destruere Praeneste, sicut
postea fecit.  Fuit autem Praeneste civitas antiquissima prope
Romam; de qua saepissime facit mentionem Titus Livius, quae saepe
rebellavit romanis, et saepe capta est.  Similiter et civitas
Nepesina, quae fuit in confinibus Tusciae, de qua dictum est
paulo supra.

	|103-105.~  Et subdit confirmans dictum suum ratione se
posse absolvere eum ante peccatum perpetratum, quia papa potest
omnia, et quaedam alia, unde dicit: |lo ciel poss'io serrare e
disserrare~, idest, aperire clausum propter peccatum, |come tu
sai~, idest, scire debes, quia es christianus et frater minor,
|per@o son due le chiavi~, scilicet, scientia et auctoritas, quasi
dicat: Tu scis, quod sum papa, et homo magnae scientiae, et sic
erat.  De istis clavibus dicetur plene nono capitulo Purgatorii. 
Et dicit: |che 'l mio antecessor~, scilicet, Coelestinus, |non
ebbe care~, quasi dicat irrisive, quia fuit unus ignarus.  Ita
dicebat Julius Caesar de Lucio Sylla, quod ignoraverat literas,
quia renuntiaverat dictaturae.  Bonifacius autem nunquam potuit
compelli metu mortis renuntiare papatui.

	|106-111.  Allor.~  Hic comes narrat, quomodo fuerit
persuasus verbis Bonifacii, dicens: |gli argomenti gravi~, idest,
fortes rationes istius gravissimi sancti patris, quae tamen erant
inefficaces in hac parte, quia illud dictum evangelicum:
^quodcumque ligaveris super terram~, debet intelligi clave non
errante; quia id possumus, quod de jure possumus.  |L@a 've 'l
tacer mi fu avviso il peggio~, scilicet, ad satisfaciendum
voluntati, quia malum videbatur mihi respondere, sed peius
tacere; quasi dicat: Bonifacius astutissimus circumvenit me
astutissimum verbis suis, quia non poteram ulterius honeste vel
tute me excusare, quia nolebam negare potestatem summi
pontificis, qui dicitur Deus in terris, aut eius scientiam et
prudentiam magnam.  Et sic comes, dum nititur se excusare,
accusat; quia voluit potius contra conscientiam complacere
Bonifacio, quam displicere illi pro salute animae suae; ideo
dedit consilium placiturum ei; unde dicit: |E dissi: padre, da
che tu mi lavi di quel peccato, ove mo cader deggio~, idest, o
papa, qui dicitur pater patrum et vocatur pater sanctus: |lunga
promessa con l'attender corto~, idest, cum brevi et parva
observatione, |ti far@a trionfar nell'alto seggio~, idest, in sede
papali, in curia romana, qua nulla est altior inter christianos. 
Sed certe nullus dux romanus iniustus unquam triumphavit de
hostibus, quam iste de civibus suis.  Pro quibus devictis, non
dabatur olim triumphus a romanis, ut patet plene apud Valerium de
jure triumphandi; et dicit: |da che tu mi lavi~, tota aqua
Tiberis non lavasset eum, |di quel peccato, ove m@o cader deggio.~ 
Bene cognoscebat se peccare.  Et hic nota, quod aliqui volentes
subtilizare in rebus grossis, dicunt, quod istud consilium potest
trahi ad bonum sensum, ita ut litera exponatur sic: ^promittas
magna, et observa cito quae promiseris, et adimple~, sed quidquid
dicant, totum est falsum et ridiculum; nam pervertunt penitus
mentem autoris, quia, ut patet evidentissime ex ista litera,
comes vult quod propter istud consilium sit damnatus.  Unde dicit
paulo infra: ^perch@e diede 'l consiglio frodolente.~

	|112-120.  Francesco.~  Nunc comes, jam enarrata causa
suae damnationis, narrat ipsam finalem damnationem dicens:
|Francesco~, scilicet, protector meus, |venne poi per me~,
tamquam pro fratre ordinis sui ut me secum portaret in coelum,
|com'io fui morto~, quia statim anima separata portatur ad
gloriam vel ad poenam, |ma un de' neri~, idest, quidam angelus
malus occurrens Francisco tamquam bono, |cherubini ardenti~, in
amore Dei, |li disse: nol portar~, scilicet tecum, |non mi far
torto~, quia iniquum est velle usurpare aliena jura, iste autem
est mei juris; ideo: |venir sen dee qua gi@u~, scilicet, ad
infernum, |trai miei meschini~, scilicet, inter miseros et
infelices damnatos; et ecce causam, |perch@e diede il consiglio
frodolente~, scilicet Bonifacio, |dal quale in qua stato gli sono
ai crini~; quasi dicat: a quo tempore citra tenui eum per
capillos et habui eum in potestate mea.  Et in hoc nota, lector,
quod non debes imaginari, quod ista pugna et contentio fuerit
inter sanctum Franciscum et diabolum tempore mortis istius; sed
autor subtiliter hoc fingit, quia imaginatur quod iste comes
habuerit hanc luctam mentis in morte, quia ex una parte dicebat
in animo suo: tu debes sperare salutem quia vere poenitens
intrasti ordinem Francisci, licet tarde, sed poenitentia numquam
potest esse tarda, quia melius est dare parum quam nihil; et hoc
vult dicere quod Franciscus erat pro eo; ex alia vero parte
arguebat in oppositum contra se, dicens: tu semper duxisti vitam
tam longam in fraudibus; tu tantum et totiens fudisti sanguinem
humanum; tu bis es relapsus in errore, semel in seculo et iterum
in claustro; et sic remorsus conscientiae damnabat eum; ideo bene
dicit quod Minos judicavit eum.  Unde ulterius debes scire quod
comes Guido anno Domini MCCLXXXXVI cum diu tenuisset Romandiolam
venit ad obedientiam ecclesiae, et papa Honorius qui tunc
sedebat, misit eum ad confinia in Pedemontium ad civitatem
Astensem; et misit pro comite in Romandiolam Guglielmum Durantem
de provincia, qui fuit magnus jurisperitus.  Fecit enim librum
qui intitulatur speculum in jure civili, unde et a juristis
vocatur speculator; sed post duos annos comes Guido ruptis
confinibus venit Pisas, factus capitaneus pisanorum cum ampla
potestate tempore acerbae mortis comitis Ugolini.  Deinde comes
narrat quomodo diabolus occurrit, et respondit quaestioni tacitae
quam potuisset facere Franciscus; potuisset enim dicere ad
excusationem comitis: nonne papa absolvit eum ante factum? 
Respondet diabolus: certe non, quod probat, dicens: |ch'assolver
non si pu@o, chi non si pente~, quod patet per diffinitionem
poenitentiae.  Poenitentia enim est praeterita peccata plangere,
et iterum plangenda non committere; ideo dicit: |n@e pentire e
volere insieme puossi, per la contradizion che nol consente.~ 
Dicere enim quod quis absolvatur de crimine nondum facto, est
dicere quod poeniteat et non poeniteat, quod est implicare
conditionem.

	|121-127.  Oim@e.~  Hic comes narrat quomodo ratio diaboli
praevaluit et datus est sibi; ideo exclamat prae dolore: |oim@e~,
idest, heu me miserum, |dolente come mal mi riscossi~, idest,
quam male potui me redimere a ratione diaboli.  Ita dicebat ratio
diabolica comiti in morte: Ah infelix! tu peccasti sub spe
futurae veniae, quod est peccare in spiritum sanctum, |quando mi
prese, dicendomi: tu non pensavi forse che loico fossi~, sed bene
scio respondere tuis argumentis sophisticis, quia nihil profuit
tibi uti logica in fallendo conscientiam tuam, quae est justus
judex; ideo bene dicit: |a Minos mi port@o~, qui figurat judicium
conscientiae, ut jam saepe dictum est, et tangit actum judicis
dicens, |e quegli~, scilicet, Minos de more suo, |attorse otto
volte la coda al dosso duro~, quia in fine conscientia post
examinatam causam se condemnat; ideo Minos damnavit eum ad
octavam bulgiam, |e disse: questi @e de' rei~, idest de
peccatoribus, |del fuoco furo~, quia omnis flamma involat unum
peccatorem, ut dictum fuit supra in litera, |poi ch'ella si
morse~, scilicet illam caudam, |per gran rabia~, scilicet
desperationis.

	|128-129.~  Et concludit comes suam narrationem, dicens:
|perch@e~, idest, propter quod peccatum principale, |son perduto,
l@a dove vedi~, scilicet inter istas vulpes veternosas, |e andando
s@i vestito~, scilicet flamma ardenti, |mi rancuro~, idest, doleo
vel conqueror.

	|130-136.  Quand'egli.~  Hic ultimo autor describit
recessum comitis Guidonis a se, et recessum eorum de octava cum
accessu ad nonam, dicens: |la fiamma si partio dolorando~, quasi
diceret: quid valent nostra ingenia? quid cautelae? melior et
utilior erat bona simplicitas.  Ideo dicit: |torcendo e
dibattendo il corno acuto~, idest, linguam, quia commemoratio
praeteritorum malorum auxerat sibi poenam, vel quia cum aliquali
alleviatione poenae fuerat locutus cum autore, ut dictum est
supra; nunc revertebatur ad primum statum facto fine suae
narrationi; ideo dicit: |quand'egli ebbe cos@i compiuto il suo
dir~, et ipso sic recedente, |noi et io e 'l duca mio, passammo
oltre~, quasi dicat: ambo recessimus simul, |su per lo scoglio~;
steterant enim in medio culmine pontis, donec Virgilius fuerat
locutus cum Ulyxe et Dantes cum comite, et nunc transiverunt
reliquam medietatem pontis, et pervenerunt ad introitum alterius
bulgiae nonae.  Unde dicit: |infino in su l'altro arco~, idest
pontem novum curvatum in modum arcus, |che copre il fosso~, idest
bulgiam nonam concavam et capacem multarum poenarum unius culpae,
quia in ea puniuntur scismatici; et sic tangit materiam sequentis
capituli, cum dicit: |in che si paga il fio~, idest, in quo fosso
solvitur feudum, idest, debita solutio et punitio, |a quei~,
scilicet, scismaticis, |che acquistan carco~, idest, onus culpae
vel poenae, |scommettendo~, idest, detrahendo et seminando
discordiam.  Et in hoc terminatur capitulum praesens, in cuius
expositione fuit opus pluribus verbis, quia nova moderna sunt
magis ignorata quam vetera.



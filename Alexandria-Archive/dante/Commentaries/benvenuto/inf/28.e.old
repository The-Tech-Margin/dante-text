	|SUMMARIUM.~  CANTUS VIGESIMUS OCTAVUS, ^in quo
tractatur de nona bulgia, in~ ^qua ponit scismaticos fessos a
daemonibus et scissos membris~ ^multis modis sub titulo
Machometti et Pieri de Medicina decurii~ ^de Roma; et domini
Beltrami del Bornio, et Muscae de Lambertis~ ^et aliorum
multorum.~

        |PROEMIO~  ^Chi poria mai pur con parole sciolte.~ 
Postquam in duobus capitulis proxime praecedentibus autor noster
tractavit et determinavit de poena astutorum, qui puniuntur igne
in octava bulgia, nunc consequenter in presenti capitulo XXVIII
agit et tractat de poena scismaticorum qui puniuntur ferro in
nona bulgia.  Et totum capitulum potest dividi in quatuor partes
generales; in prima quarum autor describit poenam scismaticorum
in generali.  In secunda describit poenam unius scismatici
antiqui, qui excessit omnes scismaticos mundi, qui explicat modum
poenae omnium, et unum modernum praenuntiat ibi damnandum, ibi:
^Gi@a veggia.~  In tertia, describit poenam alterius scismatici
moderni qui praenunciat mortem miserabilem quorumdam, et
manifestat unum socium antiquum, ibi: ^Un altro.~  In quarta et
ultima describit poenas duorum modernorum scismaticorum, ibi: ^Et
un ch'avea.~

	|1-3.~  Ad primum dico quod autor agit et tractat de
poena generali scismaticorum: et quia ista poena consistit in
multitudine et diversitate plagarum incomprehensibili, ideo autor
incipit a quadam exclamatione et petit cum admiratione; et dicit
breviter et summarie: quis scriptor rerum gestarum posset
describere sufficienter in prosa, nedum in versu, varietatem et
infinitatem vulnerum quae nunc vidi? quasi dicat: certe nullus;
ideo expone sic literam: |chi~, idest, quis historiographus,
|poria mai dicere~; dicere est proprium oratorum, |del sangue e
de le piaghe a pieno, ch'i'ora vidi~, scilicet, modo cum oculo
mentali in nona bulgia, |per narrar~ vel |parlar pi@u volte~,
quasi dicat: posito quod repeteret pluries, nedum semel, eamdem
materiam, |pur con parole sciolte~, idest, solutis a lege metri,
solum in stylo prosaico, nedum aliquis poeta in metrico.  Unde
nota quod facilius est scribere prosaice quam metrice, sive quis
scribat literaliter, sive vulgariter; nam prosa assimilatur
stratae per quam late et publice incedunt homines, animalia,
plaustra et omnia; metrum vero assimilatur semitae per quam itur
anguste et cum difficultate.  Unde videmus quod mille scribunt in
prosa, non unus in versu; vult ergo autor in effectu dicere, quod
nullus posset facere in prosa illud quod ipse attentat facere in
metro.

	|4-6.~  Et respondet sibi ipsi dicens, quod vere nullus
posset hoc facere plene, dicens: |ogni lingua~, quaecumque esset
lingua, et quantumcumque diserta, |per certo verria meno~, idest
deficeret in tali narratione etiam si esset ferrea: et reddit
rationem, |per lo nostro sermone~, qui non sufficeret ad
explicandam innumerabilitatem, |e per la mente~, quia nulla
memoria sive naturalis, sive artificialis esset susceptiva vel
retentiva tot et tam variarum formarum.  Ideo autor dicet tantum
de quibusdam speciebus, |c'hanno poco seno~, idest, modicam
capacitatem, |a comprender tanto~, idest, tantam quantitatem et
tantum numerum.  Et hic nota quod autor merito hoc fingit, quia
neque ingenio potest comprehendi, nec sermone explicari multitudo
plagarum factarum in mundo isto per linguas maledicas
detractorum.

	|7-12.  Se s'adunasse.~  Hic autor ad roborationem sui
dicti ostendit, quod non potest reperire comparationem dignam ad
explicandam tantam multitudinem vulnerum; unde breviter percurrit
et perstringit multa proelia facta diversis temporibus in Italia,
in quibus facta fuit magna caedes et strages hominum; et ex hoc
concludit quod multitudo et multiplicitas vulnerum factorum in
illis proeliis est nulla respectu plagarum quas vidit hic. 
Tangit ergo quinque proelia, quorum primum est illud
antiquissimum, quod gestum est inter Eneam quando primo venit in
Italiam, et Turnum regem Rutilorum, in quo facta est magna caedes
hominum, de quibus plene dixi primo capitulo huius Inferni; ideo
nihil repeto quia alia sunt necessario dicenda hic.  Dicit ergo:
|se s'adunasse ancor~, idest, resurgeret et congregaretur in
unum, |tutta la gente~, scilicet bellatrix, |che gi@a fu dolente
del suo sangue~, idest, de sui sanguinis effusione, quia caesa et
vulnerata in proelio, |per li troiani~, scilicet qui venerunt in
Italiam cum Enea, qui fuerunt victores cum eo; ideo dicit: |in su
la fortunata terra di Puglia~, quae fuit fortunata victoribus,
sicut a simili in capitulo XXXI vocat terram fortunatam in
Africa, ubi Scipio habuit victoriam de Hannibale; vel appellat
forte terram Apuliae fortunatam, quia in ea facti sunt tot
terribiles conflictus bellorum, sicut statim sequitur de
aliquibus.  -- |E per.~  Hic tangit secundum proelium quod factum
est in terra Apuliae famosissimum omnium proeliorum romanorum; ad
quod plene sciendum, longam historiam brevi narratione
perstringam.  Est igitur sciendum quod Amilcar dux
carthaginensium, qui a suis dictus est alter Mars deus belli,
habuit quatuor filios, scilicet, Hannibalem, Asdrubalem, Hannonem
et Magonem, quos gloriabatur enutrisse tamquam quatuor leunculos,
in perniciem populi romani, sed verius in excidium ipsorum, et
suae patriae, ut ait Valerius.  Huius filius primogenitus
Hannibal natus cum armis, ardens odio romanorum, armis a pueritia
assuetus, cum esset novem annorum, secundum Livium, vel undecim,
secundum Plinium, patre sacrificante accedens ad aram juravit se,
quam prius facultatem haberet, futurum inimicum populi romani;
quod sacramentum ferox postea semper servavit usque ad mortem
pertinacissime, ita ut nullum hostem infestiorem unquam Roma
habuerat.  Hannibal Sagunto capta et eversa, cum hyemasset apud
Carthaginem novam in Hispania, quae Spartana dicta est, primo
vere descendit in Galliam, et conciliatis sibi regulis gallorum,
magnis muneribus deduxit exercitum per medium gallorum usque ad
Alpes, quae dividunt Italiam a Gallia, spatio quinque mensium;
cui ab Alpibus descendenti primo occurrit Scipio pater Africani
magni, et apud fluvium Ticinum, et Ticinum civitatem sic
denominatam a flumine, quae hodie vocatur Papia, vicit Scipionem
equestri certamine, qui graviter vulneratus fuit in acie, sed
liberatus a filio, qui postea istud bellum feliciter terminavit,
perductus est Placentiam.  Ibi fuit secundum proelium Hannibalis
apud flumen Trebiam cum Sempronio Longo collega ipsius consulis
Scipionis, qui veniens de Sicilia per mare Ariminum, et deinde
Placentiam per terram, videns socium vulnere gravatum, desiderans
solum gloriam victoriae, pugnavit incaute cum Hannibale duce
cautissimo; qui cum esset frigus rigidissimum, positis primo
insidiis, provocavit eum in pugnam ultra flumen, ita quod
exercitus romanus fame affectus et frigore contractus, fuit
faciliter debellatus a militibus Hannibalis, qui fuerant
praeparati ad pugnam cibo et igne refecti et resumpti; multi ergo
prostrati fuerunt in proelio, multi suffocati in flumine, plures
Placentiam evaserunt.  Ideo bene eleganter Florus breviator Livii
ait: horribile dictu, homines a meridie et sole venientes nostra
nos hyeme vicerunt.  Deinde Hannibal transivit Apenninum montem
in Tusciam, contra quem venit Gaius Flaminius consul vir ardentis
ingenii, animosior quam cautior vel felicior, qui concurrit cum
Hannibale apud lacum Transimenum, qui nunc dicitur Perusinus, sub
montibus Cortonae.  Ibi Hannibal usus est artibus suis; nam
exercitum romanum clausum a dextra lacu, a sinistra monte, a
tergo circumvenit insidiis, et eius consilium adiuvit nebula ex
lacu proximo surgens tam densa, ut quasi omnem usum visus
eriperet: ibi pugnatum est cum tanto fervore, quod in pugna, quae
duravit tribus horis, nullus sensit terraemotum, qui tunc fuit
tam terribilis, quod concussit terras et maria per totam Italiam,
urbes evertit, flumina retrovertit, juga montium subvertit. 
Consul, cuius temeritate exercitus erat perductus ad tantum
discrimen, ardenter et fortiter pugnavit, donec transfixus fuit
hasta a quodam equite italicae originis; quo mortuo, fuga omnium
facta est multis periculis.  Quindecim millia romanorum in eo
proelio perierunt secundum sententiam Titi Livii; alii tamen
scripserunt vigintiquinque; decem millia evadentes Romam
redierunt: ex hostibus solum mille quingenti ceciderunt, et tale
fuit tertium proelium Hannibalis.  Quartum proelium pessimum
omnium fuit apud Cannas vilem vicum Apuliae, qui nobilitatus est
clade romanorum.  Ibi Hannibal locaverat castra apud ripam
fluminis Aufidi versus septemtrionem, ita ut haberet a tergo
solem, et ventum illius regionis, qui continuo ibi jacit arenam
et pulverem aridam.  Romani vero habentes castra in eadem ripa
illius fluminis per contrarium habuerunt omnia adversa.  Sed
nihil infestius fuit quam discordia consulum; quorum alter Lucius
AEmilius Paulus, vir vere nobilis et prudens, et qui, secundum
consilium sanissimum sibi datum a sapientissimo Fabio Maximo,
deliberate et provide omnia volebat; alter vero consul Varro
plebeius filius macellarii, et ipse macellarius, vir praeceps,
temerarius, quem magna pars exercitus sequebatur.  Hannibal
astutissimus qui nihil ignorabat, primo dispositis de more
insidiis, provocavit Varronem in pugnam die qua habebat imperium,
quem Paulus invite subsecutus est, ne rempublicam desereret
trementem in illius temeritate; crudele et cruentum proelium
factum est non solum opera providentissimi Hannibalis, sed
incommoditate solis, pulveris et venti turbante oculos et facies
romanorum.  Sicut enim ad Trebiam frigus militavit contra romanos
pro hostibus, et apud Transimenum nebula, sic ad Cannas quasi
omnia elementa.  Consul Paulus innocens vulneratus cum posset
evadere, potius voluit honeste mori.  Varro causa totius mali
turpiter fugiens cum quinquaginta equitibus Venusiam pervenit:
perierunt in eo proelio octuaginta senatores, duo quaestores,
tribuni militum viginti unus, et aliquot viri consulares,
praetorii, aedilicii; perdita sunt quadraginta millia peditum,
equitum duo millia septingenti.  Aliqui tamen scripserunt quod
omnes isti pedites et equites fuerunt legionarii, et quod fuerunt
totidem numero ex civibus et sociis romanis.  Ipse crudelis
Hannibal ex cadaveribus occisorum fecit fieri pontem in flumine
proximo per quem suum traduxit exercitum.  Et certe illo die
romanum imperium fuisset in summo discrimine, si Hannibal
voluisset uti consilio Maherbalis, qui unus ardentissimus suorum
ducum, cum Hannibal cum suis gloriaretur de tam felici victoria
clamavit: ^Hannibal, die quinto epulaberis in Campitolio.~  Vere
enim si Hannibal sicut erat armatus et cruentus accessisset
Romam, vel ipsum praemisisset, poterat forte Romam capere.  Sed,
Hannibale interponente moram, clamavit iterum Maherbal,
indignanter: ^non omnia dii tibi dederunt; vincere scis,
Hannibal, victoria uti nescis.~  Post haec Hannibal misit Magonem
fratrem suum Carthaginem; qui extollens in senatu victorias
Hannibalis, inter alia dixit, quod Hannibal triennio trucidaverat
ultra ducenta millia romanorum, et captivaverat plusquam
quinquaginta; et ad finem victoriae cannensis fecit effundi in
introitu curiae magnam copiam anulorum extractorum ex digitis
interfectorum.  Ex praedictis ergo potes colligere quot et quanta
vulnera facta sunt in Italia tempore Hannibalis et maxime in
Apulia; fecit etiam multa alia proelia cum romanis nunc victor,
nunc victus, et singulariter cum Marco Marcello, a quo saepe
victus, tandem illum captum insidiis interfecit.  Huius ducis tam
fortunati, tam victoriosi impetum Fabius tardando fatigavit;
Marcellus audendo compressit; Scipio ultimo experiendo confregit. 
Hannibal volens liberare Capuam ab obsidione romanorum, quae se
primo dederat sibi, et in qua ipse iverat cum exercitu suo in
deliciis, posuit castra tribus milliaribus longe ab urbe, et ipse
cum duobus millibus equitum electorum ivit ad portas urbis;
contra quem exiverunt romani cum indignatione et ira furiosa, sed
duobus diebus subita et terribilis tempestas inhibuit pugnam, ad
quam continuo secuta est clara serenitas, cum partes ad castra
rediissent non tam naturaliter quam divinitus ad auxilium almae
urbis.  Quo miraculo Hannibal turbatus dixisse fertur, quod ad
capiendam Romam nunc deficiebat sibi voluntas animi, nunc
fortuna.  Ipse etiam Hannibal recepit in Italia a romanis simile
damnum quod dederat ad Cannas illis.  Nam frater eius Asdrubal,
veniens ex Hispania per Galliam in Italiam, fuit infelicissime
debellatus a Claudio Nerone et Livio Salinatore consulibus apud
flumen Methaurum quod intrat mare apud Fanum.  Demum cum
stetisset sedecim annis cum exercitu in Italia revocatus est ad
patriam cum Scipio Carthaginem premeret bello, ut habebis plene
infra capitulo XXXI.  De laudibus et fraudibus Hannibalis dicetur
plenius capitulo VI Paradisi.  Nunc revertere ad literam, quam
ordina sic, et repete: |o se s'adunasse ancor tutta la gente che
fu dolente del suo sangue per la lunga guerra.~  Et hic nota quod
tria fuerunt bella punica quae romani gesserunt cum
carthaginensibus; scilicet primum, quod duravit vigintiquatuor
annis tempore Hamilcaris praedici patris Hannibalis, in quo
carthaginenses victi tandem fecerunt pacem, relictis Sicilia et
Italia, pro quibus pugnabatur.  Secundum bellum punicum duravit
septemdecim annis tempore Hannibalis, de quo dictum est, in quo
Scipio victor Hannibalis fecit Carthaginem tributariam, data
pace, et de isto loquitur autor; licet enim primum bellum fuerit
longius isto secundo, istud tamen fuit gravius, imo nullum fuit
unquam periculosius romano imperio, quia gestum est intra viscera
Italiae.  Tertium duravit solum quatuor annis, quod consumatum
est per Africanum minorem qui Carthaginem evertit.  Et specificat
istud bellum secundum per unum signum memorabile, dicens: |che
fee s@i alte spoglie dell'anella.~  Et hic nota quod aliqui
scripserunt quod anuli mensurati in aula carthaginensi fuerunt
tres modii cum dimidio, alii quod unus; et non accipias modium
pro eo quod continet multos sextarios, sicut capitur apud multos,
sed pro uno sextario, ut capitur in Evangelio; et credo etiam
quod fuerit valde parvus: et dicunt aliqui quod solum nobiles
portabant anulos; et istas opiniones tangit Livius veritatis
custos, ideo allegat ipsum tanquam idoneum testem in tali
materia, dicens: |come Livio scrisse.~  Hic namque princeps
omnium historicorum Livius patavinus, qui stylum habuit parem
romano gladio, omnia memoranda gesta romanorum descripsit
mirabili eloquentia ab origine urbis usque ad Caesarem Augustum
inclusive, cuius tempore claruit, gesta dico septingentorum
annorum in CXLII libris.  De cuius abundantissimo fonte caeteri
scriptores rerum romanarum hausisse videntur, ut patet apud
Valerium.  Ideo bene dicit autor in eius approbationem, |che non
erra~: nam in omnibus prudenter et fideliter recitat dicta
aliorum autorum, et adhaeret quantum potest veriori sententiae,
aut relinquit dubia judicio lectorum.

	|13-14.  Con quella.~  Hic autor tangit tertium proelium
magis modernum.  Ad cuius intelligentiam oportet praescire, quod
anno Domini MLXX Robertus Guiscardus filius Ricardi ducis
Normandiae non habuit dominium paternum, sed dimissa haereditate
Ricardo fratri suo primogenito, secundum consuetudinem regionis,
tamquam magnanimus voluit experiri virtutem et fortunam suam;
ideo pauper et egenus veniens in Italiam appulit Apuliam.  Quo
tempore quidam Robertus Apulus erat dux Apuliae.  Cuius Robertus
Guiscardus primo factus est scutifer, postea probitate sua
accinctus militia; pro quo multa victoriose fecit, cum haberet
bellum cum principe Salerni.  Guiscardus itaque magnifice
remuneratus, redivit in Normandiam; et ostentans divitias et
delicias Apuliae, duxit equos froenatos aureis froenis et
ferratos ferris argenteis.  Propter quod multi nobiles animati
cupiditate lucri et gloriae, secuti sunt eum.  Ipse reversus in
Apuliam, fideliter pugnabat pro dicto duce Apuliae; et non post
multum temporis Robertus dux Apuliae veniens ad mortem, de
voluntate suorum baronum reliquit Guiscardum successorem in
ducatu; et sic ducatum, quem dimiserat in Normandia, recuperavit
in Italia.  Robertus igitur accepta filia Roberti in uxorem,
sicut promiserat, vi armorum subiugavit Apuliam, Calabriam, et
totum regnum Siciliae, quod occupaverat Alexius imperator
graecorum.  Deinde succurrit ecclesiae, veniens Romam in favorem
Gregorii VII contra Henricum IIII.  Huius successores regnaverunt
in Sicilia usque ad Henricum patrem Federici II.  De Roberto
Guiscardo plura dicentur Paradisi capitulo XVIII.  Nunc ad
literam; dicit autor: |con quella~, scilicet, gente, |che sent@i
doglie di colpi~, quia scilicet fuit trucidata, |per contrastare
a Roberto Guiscardo.~  Et hic nota quod Robertus non habuit
magnam resistentiam in acquirendo Apuliam, quia apulii faciliter
cesserunt sibi; sed in acquirendo Siciliam plus laboravit.

	|15-18.  E l'altra.~  Hic autor tangit quartum bellum et
est satis modernum, scilicet bellum quod gestum est contra
Manfredum per Carolum I.  Ad cuius notitiam est breviter
sciendum, quod Carolus frater Ludovici regis Franciae, dux
Andagaviae, et comes provinciae, de quo saepe dictum est, et
saepius dicetur, vocatus ab ecclesia contra regem Manfredum, qui
post mortem Federici II, patris sui, et Conradi fratris,
occupaverat regnum Siciliae et Apuliae, venit per mare Romam cum
paucis, et eius exercitum duxit per terram comes Guido de
Monforte anno Domini MCCLXV.  Qui susceptus honorifice a romanis,
expectans gentem suam per totam aestatem, consultabat, quomodo
intraret regnum Manfredi.  Et coronatus deinde a papa, coepit ire
versus Apuliam per Campaniam.  Manfredus dolens gentem Caroli
transisse libere per Lombardiam, ubi habebat magnam gentem ad
obviandum, dedit operam ad custodiam pontis Ceperani.  Sed
Carolus transito ponte per fraudem, cepit Aquinum sine
resistentia, deinde sanctum Germanum viribus.  Manfredus audito
excidio sancti Germani, de consilio suorum comitum venit
Beneventum, quia ibi poterat melius eligere potestatem pugnandi,
et impedire Carolum, qui non poterat intrare principatum, nec
transire in Apuliam nisi per Beneventum.  Carolus hoc sentiens
recessit a sancto Germano et non tenuit iter versus Capuam per
Terram Laboris, quia non potuisset transire ad pontem fortissimum
Capuae, quem fecerat fieri Federicus II, sed transivit Vulturnum
apud Tulivernum, ubi poterat vadari, et per aspera itinera
montium Beneventanorum cum maximo labore et defectu victualium
pervenit Beneventum prope per duo milliaria.  Manfredus statim
cepit consilium pugnandi, ne permitteret hostibus fessis tempus
refocillandi; sed certe electio fuit perniciosa sibi, quia si
distulisset tantum uno vel duobus diebus, gens Caroli erat
perdita sine caede, ex defectu victualium hominum et equorum. 
Nam die praecedenti oportuerat milites vivere ex foliis caulium
et dare thyrsos equis suis: et praeterea gens Manfredi erat valde
dispersa, unde si aliquantulum distulisset, multum crevissent
vires eius.  Sed quem Deus odit, infatuat.  Manfredus ergo
egressus Beneventum, transivit per pontem flumen, quod dicitur
Calor.  Et in plano quod dicitur Sanctae Mariae ^de la
Grandella~, in loco dicto Petra Arosetti, fecit tres acies;
primam ex theutonicis mille ducentis, quibus multum fidebat; et
huic aciei praefecit comitem Calvagnum; secundam ex lombardis,
tuscis, et aliis theutonicis mixtim, quam tradidit ducendam
comiti Jordano, quia erat sibi junctus affinitate, et fidelitate
junctissimus; tertia fuit ex apulis et saracenis Nuceriae, quos
pater suus Federicus ex Sicilia posuerat ibi; et hanc aciem
ducebat ipse Manfredus, quae erat ex mille trecentis militibus,
absque arciferis, saracenis, et peditibus in magno numero. 
Carolus autem videns Manfredum paratum ad bellum, habuit
consilium suum.  Plures persuadebant, quod differendum erat
proelium in crastinum ad resumptionem militum et equorum. 
Carolus avidus pugnae alte clamavit super suos: Venit dies, quam
tamdiu desiderastis.  Et ipse tres acies ordinavit; primam ex
militibus francis, numero mille, cuius fuit dux Philippus de
Monforte; secunda fuit ex noningentis militibus electis, quam
Carolus retinuit sub suo ducatu, et Guidonis de Monforte; tertiam
aciem recepit Robertus comes Flandriae, gener Caroli, et AEgidius
Brunus conestabilis Franciae, magister eius, quia adolescentulus
erat.  Et ista acies constabat ex flandriensibus, barbanzonibus,
picardis, et italicis, quibusdam romanis, campanis et tuscis. 
Concursum est utrimque magno ardore animorum, et acris pugna
inchoata est inter duas primas acies duorum exercituum
theutonicorum et francorum.  Sed theutonici fortiores francis,
fecerunt eos magno impetu resilire.  Tunc Carolus videns francos
suos, in quibus spem posuerat, tam dure opprimi, non servato
ordine succurrit sibi cum sua acie; similiter comes Flandriae cum
magistro suo et acie sua.  Et diu fuit proelium dubium, quia
theutonici mirabiliter cum magnis ensibus suis trucidabant
francos; sed subito ortus est clamor inter francos: Cum
mucronibus feriantur equi.  Quo facto, germani coeperunt deficere
vulneratis equis.  Tunc Manfredus coepit hortari suam aciem
apulorum, ut sequerentur eum probiter in bello.  Sed male fuit
auditus, quia pro magna parte barones regni deseruerunt eum,
aliqui ex vilitate, aliqui ex illegalitate.  Manfredus remanens
cum paucis equitibus, tanquam magnanimus, elegit potius mori
fortiter in proelio, quam viliter fugere.  Et ingerens se in
mediam aciem densissimam hostium, fortissime dimicans, cecidit in
proelio.  Carolus victor adveniente nocte, persequens gentem
victam fugientem, cepit Beneventum.  Multi ex militibus Manfredi
capti sunt: uxor, soror, et filii Manfredi, qui erant Nuceriae,
redditi sunt Carolo, quos omnes fecit mori in carcere suo.  De
sepultura Manfredi dicetur plene capitulo III Purgatorii.  Nunc
ad literam; dicit autor: |e l'altra~, supple, et si congregaretur
alia gens caesa in proelio, |il cui ossame ancor s'accoglie a
Ceperano~, idest, ad pontem Ceperani.  Et hic nota, quod ista
clades non fuit apud Ceperanum, sed apud Beneventum, ut clare
patet ex jam dictis; sed passus permissus Carolo apud Ceperanum
fuit causa istius conflictus: nam Carolus non poterat debellare
regem nec obtinere regnum, si fuisset sibi vetitus transitus
Ceperani.  Ideo ulterius debes scire, quod Manfredus deputaverat
ad custodiam Ceperani comitem Jordanum et comitem Casertae cum
duobus millibus militum; sed comes Casertae fraudulenter
consuluit comiti Jordano, ut permitteret transire partem
inimicorum, quia postea facilius et tutius debellarent caeteros. 
Et cum aliquot transissent, dicebat comes Jordanus: aggrediamur
eos; respondit comes Casertae: non est amplius tempus, quia nimis
multi transiverunt.  Et continuo cum sua acie divertens, redivit
Casertam.  Erat enim jam in conventione cum hostibus.  Comes
Jordanus cognita proditione, non valens per se resistere,
reversus est Beneventum ad Manfredum.  Et sic vide, quomodo
Manfredus fuit derelictus apud Ceperanum et apud Beneventum,
sicut a comite Acerrae, qui sentiebat cum comite Casertae: et
multi alii dimiserunt Manfredum, qui postea spoliati fuerunt
eorum terris et castellis.  Ideo bene dicit autor: |l@a dove fu
bugiardo ciascun pugliese~, quia nullus dixit sibi verum, nec
servavit sibi promissam fidem.  Ideo forte Manfredus cognoscens
mores eorum, acceleravit proelium.  -- |E l@a da Tagliacozzo.~ 
Hic tangit quintum proelium modernum, quod sequitur in ordine ad
praecedens, quod gestum fuit per dictum Carolum contra Conradinum
nepotem Manfredi.  Et ad huius proelii magis memorabilis
cognitionem est praesciendum, quod Carolus praefatus post
victoriam de Manfredo habitam obtinuit libere regnum, et vocatus
est rex et elatus.  Nam factus est generalis vicarius imperii per
papam in Tuscia, coepit movere bellum contra civitatem Pisarum. 
Pisani facta confoederatione cum senensibus et cum domino Henrico
fratre regis Hispaniae, qui tunc senator urbis erat inimicus
Caroli, licet esset consanguineus eius, miserunt in Alemanniam
pro Conradino; et dederunt operam, quod multae terrae rebellarent
Carolo in regno et Sicilia: et miserunt Conradino centum millia
Florenorum, qui erat juvenculus sexdecim annorum.  Qui recedens
de Alemannia contra voluntatem matris, filiae ducis Austriae,
transivit in Italiam, et pervenit Veronam sociatus decem millibus
germanorum; ex quibus elegit tria millia quingentos, caeteris
remissis in Germaniam.  Deinde transiens per Papiam et Januam,
per Pisas, per Senas, pervenit Romam, ubique receptus magnifice
tamquam imperator.  Carolus recedens de Tuscia magnis dietis
pervenit in Apuliam, dimisso marescalco suo in Tuscia ad
obviandum Conradino.  Conradinus recedens ab urbe cum magno
exercitu germanorum et italorum, sociatus cum domino Henrico, qui
habebat fere octingentos fortes milites hispanos, noluit facere
viam per Campaniam, quia sensit quod passus Ceperani erat bene
munitus; sed fecit viam inter montes Aprutii et Campaniae per
Vallem Cellae, et sine aliqua resistentia transiens pervenit in
planum sancti Valentini in contrata, quae dicitur Tagliacozzo. 
Carolus sentiens adventum Conradini, recessit a Nuceria, ubi erat
in obsidione, et magnis dietis pervenit ad Aquilam.  Qua civitate
confirmata in fide sua per transversum montium pervenit prope
exercitum Conradini in dicta planitie, et habebat minus quam tria
millia hominum, et solum flumen erat in medio duorum exercituum. 
Tunc quidam miles francus senex, bonus et prudens, vocatus
dominus Alardus, qui rediens de ultra mare a Terra Sancta illis
diebus appulerat in Apuliam, videns paucam gentem Caroli, et
paucas vires, dixit fideliter Carolo, quod si volebat esse
victor, oportebat uti magis arte belli quam viribus.  Carolus
multum fidens prudentia senis, commisit Alardo totum negotium
illius belli.  Alardus ergo ordinavit de gente Caroli tres acies;
et de prima fecit capitaneum dominum Henricum de Consentia
militem magnum corpore, quem fecit armari armis et supersignis
regalibus, loco Caroli, qui ducebat provinciales, lombardos,
tuscos et campanos.  Secunda acies fuit ex francis, cuius fecit
ducem Guiglielmum Ostendardum, et posuit provinciales ad
custodiam pontis dicti fluvii, ne exercitus Conradini posset
transire impune.  Tertio mandavit, quod rex Carolus cum flore
totius nobilitatis reponeret se in insidiis in una vallula post
unum colliculum; et fuerunt octingenti strenuissimi bellatores:
et ipse Alardus remansit cum ipso Carolo.  Ex alia parte
Conradinus fecit similiter tres acies; unam ex germanis, cuius
fuit caput ipse, et dux Austria: cum multis comitibus et
baronibus; secundam aciem fecit ex italicis, cuius fuit dux comes
Calvagnus cum aliquot theutonicis; tertia acies fuit ex hispanis,
cuius fuit dux dominus Henricus.  Conradinus igitur et sui
ordinatis aciebus, pleni spe tentaverunt transire flumen, ut
pugnarent cum Carolo; habebat enim circa quinque millia militum. 
Et stante acie provincialium, cuius erat dux Henricus de
Consentia, ad custodiam pontis, et resistente domino Henrico de
Hispania, Hispani coeperunt transire flumen, et repellere aciem
provincialium.  Conradinus et sui videntes, quod hispani
transiverant, coeperunt transire; et furore theutonico invadentes
gentem Caroli, in brevi hora fuderunt omnes; prostrata itaque
acie provincialium domino Henrico de Consentia, qui mentiebatur
personam Caroli, dominus Henricus hispanus credens vicisse regem,
invasit aciem francorum et italorum dure.  Ex quo fugientibus
omnibus ex parte Caroli, et deserentibus campum, germani victores
apparenter coeperunt discurrere per campum et rapere praedam. 
Tunc Carolus, qui erat in colliculo cum domino Alardo et Guidone
de Monforte, videns utramque aciem suam fusam, multis fugientibus
ad eum, videbatur mori prae dolore et volebat omnino succurrere
suis.  Sed prudens Alardus cum magno moderamine retinebat eum,
persuadens, quod expectaret donec gens germana avida praedae
spargeretur per campum.  Et sic paulo post videns germanos nihil
sibi timentes dispersim intendere praedae, dixit: Tempus est. 
Tunc veniente acie Caroli, Conradinus cum suis putans, quod esset
de gente sua, non occurrit illi.  Quod videns Carolus cum sua
acie stricta ruit super aciem, ubi erat Conradinus: ibi fuit acre
proelium, sed breve, quia gens Conradini erat pauca et fatigata,
caeteris sparsis ad praedam.  Unde acies eius continuo
diminuebatur, et acies Caroli augebatur, quia multi, qui fugerant
a primo conflictu, revertebantur ad eum, cognoscentes insignia
regalia: et sic cito gens Conradini fuit fusa.  Conradinus videns
fortunam belli tam cito mutatam, de consilio baronum suorum
exposuit se fugae cum duce Austriae, et quibusdam comitibus. 
Tunc circumspectus Alardus cernens fugam hostium clamabat altis
vocibus, rogans regem et duces, ne recederent ab acie pro
persequendo hostes, aut capiendo praedam, timens ne gens
Conradini dispersa colligeretur aut detegerentur insidiae.  Et
bene erat opus tam salubri admonitione, quia statim dominus
Henricus, qui cum suis hispanis et germanis sequuti fuerant fugam
provincialium et italorum per unam vallem, et nihil viderant de
pugna Caroli et fuga Conradini, collecta gente sua revertebantur
ad campum.  Qui videns aciem Caroli, credens esse Conradinum,
tandem appropinquans, cognita fraude stupefactus, sed tamquam vir
cordatus, non territus in tanto discrimine, restrinxit se cum
suis; ita quod gens Caroli fessa, non tentavit invadere aciem
eius, ne fortunam suam exponeret periculo.  Unde acies stetit
firma contra aciem fere per horam; sed Alardus astutus opposuit
cautelam contra vim, quia per simulationem fugae cum paucis
electissimis recessit ab acie; hispani tracti vana spe disgregati
sunt ad persecutionem illorum, et continuo Carolus invasit
hispanos et germanos jam dissolutos; et Alardus cum suis
recollectis, reconiunxit se aperte cum acie Caroli.  Tunc
reintegratum est acerrimum proelium; nam hispani bene armati non
sternebantur ictibus ensium; sed franci coeperunt eos amplecti,
quia velociores et expeditiores erant, et trahebant eos ab equis,
et sic obtinuerunt victoriam.  Multi ex utraque acie ceciderunt. 
Dominus Henricus cum paucis fugit ad Montem Cassinum, et captus
est ab abbate illius terrae domino.  Carolus cum suis de consilio
domini Alardi remansit in acie usque ad noctem, ut sui
recolligerentur, et potiretur plena victoria.  Hic conflictus
fuit in vigilia sancti Bartholomaei die XXIV augusti, currentibus
annis Domini MCCLXVIII.  Et in loco dictae victoriae Carolus
fecit fieri unam nobilem abbatiam pro anima mortuorum ibi, vel ad
memoriam et gloriam sui, quae vocatur Victoria.  Postea bellum
solum remansit contra pisanos.  Sed rex Franciae Ludovicus frater
Caroli conciliavit eos Carolo, ut haberet iter securum, quia
volebat facere passagium in Barbariam, ut posset habere victualia
et necessaria de Sardinia, quam tenebant tunc pisani.  Carolus
inflatus tot victoriis decrevit invadere imperium
Constantinopolitanum; sed infeliciter sibi cessit, sicut dicetur
plene capitulo VIII Paradisi.  De morte vero Conradini dicetur
plene capitulo XX Purgatorii.  Nunc ad literam; dicit autor: et
si congregaretur adhuc tota illa gens, quae fuit caesa: |e l@a da
Tagliacozzo, ove il vecchio Alardo~, qui bene ostendit prudentiam
senilem, |vinse senz'arme~: et ideo non intelligas, quod Alardus
inermis pugnaverit, sicut multi exponunt; imo armatus intravit
aciem, sicut et reliqui; sed autor vult dicere, quod victoria
parta extorta fuit de manibus hostium, non tam viribus armorum
Caroli, quam consiliis domini Alardi de Vallari, senis
prudentissimi, ita quod laus illius victoriae fuit singulariter
domini Alardi.

	|19-21.~  Ex praemissis autor concludit suum propositum;
et dicit breviter, quod si omnis caesus vel vulneratus in omnibus
praedictis proeliis resurgeret et ostenderet diversitatem et
deformitatem vulnerum suorum, non posset fieri comparatio vel
adaequatio ad vulnera quae modo vidit.  Dicit ergo: |e qual~,
idest, aliquis, |mostrasse suo membro forato~, percussum punctim,
|qual mozzo~, percussum caesim, |sarebbe nulla~, idest, nihil,
|da equar~, idest, ad aequandum et ad parificandum, |il modo
sozzo de la bolgia nona~, in qua continuo caeduntur et
perforantur scismatici crudeliter ab ense diaboli, ut statim
dicetur.  Et hic nota quantum autor dat poenam proportionabilem
delicto scismaticorum; sicut enim patet ex dictis, poena istorum
est quod sunt omnes lacerati, divisi, truncati, et sanguinati in
variis et diversis membris, secundum quod plus et minus
deliquerunt; et hoc ideo quia propter ea per quae peccaverit homo
punietur; isti autem diviserunt corda unita et mentes unanimes
ratione fidei vel amicitiae vel civilitatis vel consanguinitatis,
et saepe deduxerunt homines ad bella, ad mortes, ad vulnera, ad
odia, ad scandala.  Nihil enim acutius lingua maligna, quae
animas credulas et benignas penetrat, vulnerat et dissociat.

        |22-24.  Gi@a veggia.~  Ista est secunda pars generalis,
in qua autor describit in speciali unum antiquum scismaticum
famosissimum et alium modernum imitatorem eius.  Ad cognitionem
primi, omnium pessimi, oportet primo scire quod circa annos
Domini sexcentos Macomethus falsus propheta saracenorum surrexit,
qui a fide catholica multos avertit, et fidem foedam disseminavit
astute.  Nam quidam monacus nomine Sergius, ut fertur, in errorem
Nestorii incidens, expulsus a monacis fratribus venit in Arabiam,
et adhaerens Macometho docuit ipsum plura de veteri et novo
testamento.  Macomethus siquidem patre orbatus remansit pupillus
et pauper sub tutela et custodia patrui sui, quemadmodum ipse
testatur in Alcorano suo deum dixisse sibi: Orphanus fuisti et
suscepi te; pauper eras et locupletavi te.  Macomethus itaque
armatus naturali astutia et scientia scripturarum prorupit in
tantam audaciam quod concepit arripere regnum arabum.  Sed cum
videret se impotentem ad tantum opus, confinxit falso se fore
prophetam, ut quos non posset viribus subiicere, sub falsa
religione alliceret.  Igitur utebatur consilio Sergii, quem apud
se tenebat occulte, asserens se uti colloquio Gabrielis
Archangeli, et variis artibus ingenii obtinuit principatum suae
gentis; fingebat se frequenter narrare; utebatur habitu monacali. 
Et quia judaei erant versus occidentem, christiani versus
orientem, docuit arabes orare versus meridiem, quod adhuc hodie
servant; et orantes confitentur unum Deum sine compari, vel
Macomethum prophetam eius, quem dicunt coelitus missum eis, sicut
Christus missus est christianis, et Moyses judaeis.  Macomethus
multas leges tradidit suis, vel praecepit, quod semel in anno
visitarent urbem Mecham, ubi est eius mirabile sepulcrum. 
Dicebat Christum fuisse magnum prophetam, sed se maiorem omnibus;
quia antequam Deus creaverit materiam rerum, nomen Macomethi erat
in conspectu eius, et decem angelos a Deo collatos ministrantes
ei: dixit non esse disputandum de eorum fide, et statim eos
trucidandos ense qui sibi contradicunt; unde malitiose fecit
exterminari omnes viros literatos ne possent refellere fidem
suam.  Multa alia dicentur Purgatorii finali capitulo.  Nunc ad
literam: autor describit Macomethum et eius poenam per unam
comparationem communem et claram; et dicit breviter quod vidit
quemdam divisum per totum a summo capite usque ad culum, sicut
apparet veges quae in fundo perdidit dogam de medio vel a latere. 
Dicit ergo: |veggia non se pertugia~, idest, non perforatur, |gi@a
per perder mezzul~, idest, mediam partem sui fundi, ubi aperitur,
|o lulla~, idest, aliquam dogam collateralem.  Est enim lulla
pars fundi vegetis juxta extrema ad modum lunae, unde appellatur
lulla, quasi parva luna, sicut et culla quasi parva cuna, |cos@i
com'io vidi un~, scilicet, Macomethum, |fesso dal mento infin
dove si trulla~: idest, ab ore usque ad anum ubi praedictus erat
totus divisus ab inde infra; et nota quod vulnus istius
incipiebat a gutture, ubi est lingua, cum qua iste commisit
pessimum scisma.  Nota etiam quod autor proprie assimilat
Macomethum vegeti, quia fuit vas magnae capacitatis, plenum
nequitia et malitia, quam pleno ore et aperto effudit secundum
quod dicit Horatius: ^sincerum est nisi vas, quodcumque infundis,
acescit.~

	|25-27.~  Ideo bene subdit quod ex tam inepta scissura
apparebant turpiter omnia interiora, dicens: |le minugia~, idest,
viscera, vel intestina, |pendevan tra le gambe~, et ideo, |la
corata~, sicut cor, epar, splen invicem ligata, |pareva~, idest,
apparebat, |el tristo sacco~, scilicet, stomachus, |che fa merda
di quel che si trangugia~: idest, de cibo qui deglutitur. 
Stomachus enim tamquam lebes decoquit cibum acceptum, et puriorem
partem transmittit ad epar, superfluitatem vero trasmittit ad
intestina.  Et hic nota quod autor noster, licet videatur loqui
hic minus honeste, tamen valde subtiliter et pulcre.  Vult enim
per hoc dare intelligi, quod omnis cibus qui intravit per os in
ventrem istius, conversus est totus in foetidam faecem; quia omnis
doctrina quae intravit animum eius produxit errorem horribilem,
quo totum fere mundum polluit et infecit.  Hic enim impudicus,
adulter, ut traheret ad se multitudinem laxivientem, quae
sequitur voluptates, fundavit sectam suam in rebus inhonestis,
permittendo multas uxores vel concubinas quotquot vellent, non
solum contra fidem christianam et legem evangelicam, sed etiam
contra philosophum et contra leges paganorum romanorum et
graecorum, asserens quod servantes legem suam, in Paradiso
deliciarum fruerentur amplexibus puellarum cum vellent, et multa
talia.

	|28-31.  Mentre.~  Hic autor ostendit quomodo Macomethus
met explicaverit sibi formam suae poenae, dicens: et ille
Macomethus, |guardomi, mentre che 'n lui veder tutto m'attacco~,
idest dum totum animum intendissem ad considerandum talem
hominem, |e s'aperse il petto con le man~, quasi dicat: et
evomuit apostema quod diu conceperat in pectore, |dicendo: or
vedi com'io mi dilacco~, idest, dilacero me; et manifestat se
nominatim dicens: |vedi, com'@ee storpiato~, idest, impeditus,
|Maometto~, et est nomen conveniens sibi.  Dicitur enim
Macomethus, quasi malus comitus, idest gubernator navis, idest
ecclesiae Dei, quam deduxit ad naufragium, quia nec antea nec
postea fuit maior ruina in ecclesia Dei.

	|32-33.~  Et tangit suos complices et sequaces, dicens:
|Al@i sen va piangendo dinanzi a me~, Aly fuit patruus Macomethi,
unus de principalibus fautoribus et fundatoribus istius sectae,
|fesso nel volto dal mento al ciuffetto~, quasi dicat: habens
totam faciem per longum divisam, ita quod est parum divisus, sed
in parte corporis honestiori et principaliori, quia Macomethum
instruxit et juvit ad tantum errorem, licet non tantum
deliquerit.

	|34-36.~  Et concludit generaliter: |e tutti gli altri
che tu vedi qui~, scilicet, in ista bulgia nona, |fur seminator
di scandalo e di scisma~, cum eorum lingua venenosa, |vivi~,
idest, quamdiu vixerunt in mundo, |e per@o son fessi cos@i~, idest,
sicut vides plus et minus secundum diversitatem scismatis.

	|37-40.  Un.~  Hic Macomethus tangit autorem et ministrum
istius poenae respondens quaestioni tacitae, quia autor poterat
petere: quis facit in vobis tot et tantas plagas? dicit, quod est
unus diabolus, qui ex officio suo facit hoc.  Unde, quia ista
litera est fortis, volo te bene notare quod autor hic fingit
pulcre, quod isti scismatici continuo discurrunt per istam
bulgiam nonam, et unus diabolus stat in medio, quia loctis est
circularis, ita quod omnis pars est media, et ipse cum ense nudo
ferit illum qui transit ante faciem eius, et ita alium et alium
successive, ita quod nunquam vacat a labore et opere: et quod est
mirabile, vulnus illatum unicuique consolidatur antequam
revertatur ad locum poenae, et iterum de novo percutitur a
daemone et renovatur plaga.  Modo considera quid importet
allegorice ista fictio; isti scismatici discurrunt continuo per
orbem vel per aliquam urbem seminando dissidia et disturbia;
diabolus, idest, instigatio diabolica continuo movet ensem,
idest, linguam maledicam, quae est incidens et bis acuta faciens
vulnera multa et magna, vel, una lite et discordia sopita,
suscitant aliam, ita quod diabolus iterum incitat eos ad idem. 
Nunc ad literam; dicit Macomethus: |un diavol @ee qua dietro~,
Macomethus recenter vulneratus a daemone dum transisset per manus
eius, et fugiens, vidit autorem in culmine pontis sine poena, et
firmans se, ostendebat se ita scissum ipsi.  Ideo bene dicit quod
dimisit post se illum daemonem; ideo dicit: |che n'accisma~,
idest exornat et polit nos, |rimettendo ciascun di questa risma~,
idest, istius ordinis, quia unus sequitur post alium, sicut folia
cartarum in rismate.  Risma enim est certus numerus cartarum
continens vigintiquinque quaternos, |s@i crudelmente al taglio de
la spada~; nullus ensis est incidentior, nullus gladius est
acutior lingua maligna; imo sagipta acuta non ita penetrat, et
carbo ignitus non ita incendit; et hoc facit iste diabolus,
|quando avem volta la dolente strada~, idest, cum fecimus totam
revolutionem per istam vallem dolorosam in reversione.

	|41-42.~  Et ecce quia repercutit nos cum ense; |per@o che
le ferute son~ |richiuse~, idest, vulnera sunt solidata antequam
simus reversi ad praesentiam illius diaboli; ideo dicit: |prima
ch'altri~, idest, aliquis nostrum vulneratus ab eo |l@i rivada~,
idest, iterum vadat, scilicet revertatur.  Non vult aliud dicere
nisi quod omnia vulnera sunt sanata antequam aliquis iterum
revertatur ad ensem vulnerandus ab eo.

	|43-45.  Ma
tu.~  Macomethus, postquam manifestavit poenam sui et suorum,
petit ab autore quis sit et quare sine poena, dicens:
quandoquidem non requisitus a te, dixi tibi et ostendi formam
supplicii mei et meorum; ergo: |ma tu chi sie' che 'n su lo
scoglio muse~, idest, qui in ponte badas et circumspicis, quasi
dicat: qui stas altus in ponte extra ordinem aliorum, nec sentis
ictus ensis diabolici; et tangit causam dubiam quare sic stet ad
respiciendum, scilicet ut redimat tempus; unde dicit: |forse per
indugiar d'ir a la pena~, quasi dicat: forte de industria
interponis tempus, ut prolonges poenam, quam tamen vitare non
possis; ideo dicit: |ch'@e giudicata~, scilicet per Minos judicem
generalem inferni, ut patuit in praecedenti capitulo, |in su le
tue accuse~, quia judex inflingit poenam secundum qualitatem
criminis, quo quis est accusatus et juste convictus.

	|46-51.~  Et subdit responsionem Virgilii ad
interrogationem Macomethi, quia semper assumit partes autoris,
quando responsio videtur spectare ad laudem eius.  Dicit ergo:
|il mio maestro rispose: n@e morte il giunse ancor~, quasi dicat:
iste non est scismaticus, vel detractor; ideo non est mortuus in
isto vitio, sicut tu et tui, nec per consequens meretur poenam
inter vos.  Ideo dicit: |n@e colpa il mena a tormentarlo~,
scilicet ad ensem diaboli; et quia posset dicere Macomethus: quid
ergo vadit faciendo per regnum scismaticorum? respondet
Virgilius: |ma a me, che morto son~, quia sum de numero
damnatorum in inferno, |conven menarlo per l'inferno qua gi@u di
giro in giro~, idest, de circulo in circulum, per quos tenditur
semper deorsum.  Et ecce causam utilem et honestam, |per dar lui
esperienza piena~, de ista poena sicut et de aliis.  Et hic nota
quod vir prudens discit exemplis aliorum refroenare linguam, et
cavere sibi a disseminatione scandalorum, quando considerat
pravos effectus qui inde sequuntur, juxta illud : ^Felix quem
reddunt aliena pericula cautum~; et confirmat dictum, dicens: |e
questo @e ver cos@i com'io ti parlo~, quasi dicat: non fingo tibi
in hac parte.

	|52-54.~  Deinde autor ponit effectum responsionis
Virgilii, dicens: |pi@u fur di cento~, idest, multi, |che
s'arrestaron nel fosso~, per quod prius ibant, |a riguardarmi per
meraviglia~, quasi stupefacti, quia videbant ibi hominem vivum
non in aliquo vulneratum ac caesum, |quando l'udiro~, scilicet a
Virgilio; et dicit: |obliando il martiro~, quasi dicat,
dimittentes viam suam per quam ibant ad poenam recipiendam a
daemone.  Et per hoc autor notat moraliter quod aliquando
seminatores litium et discordiarum quando vident et audiunt virum
sapientem, emendantur ad persuasionem eius, et per consequens
obliviscuntur ire ad martyrium, quia ubi culpa, ibi poena; quod
credo accidisse aliquibus legentibus istud nobile capitulum.

	|55-60.  Or di'.~  Hic autor nominat alium spiritum
modernum eiusdem speciei; et artificiose fingit, quod Macomethus,
maximus princeps scismatis, audiens quod autor erat vivus, et
reversurus ad mundum, imponit sibi, quod praedicat uni amico suo,
licet ignoto, quod provideat sibi a periculo de proximo
imminenti.  Ad cognitionem autem istius Macomethi novelli est
sciendum, quod sedente Bonifacio VIII in sede Petri, circa
tempora, quibus autor incoepit istud sacrum poema, in Lombardia
ortum est pravum scisma, futurum perniciosum, si non fuisset cito
compressum, per fratrem Dulcinum novariensem.  Hic quidem
Dulcinus, ut ab origine repetam vitam suam, fuit de comitatu
Novariae, de vico qui dicitur Pratum, quod subest castro
Romagnano juxta flumen Siccidae.  Infantulus venit Vercellas; ibi
nutritus in ecclesia sanctae Agnetis juxta portam Sarvi fluvii,
in quem intrat Siccida, sub presbytero, qui vocatus est Augustus,
qui eum misit ad scholas sub magistro Syon professore
grammaticae.  Erat enim acutissimi ingenii, ita quod in brevi
factus est optimus scholaris.  Sed non diu occultavit pravitatem,
quae latebat sub egregia indole; cum esset parva statura, facie
laeta, et gratus omnibus.  Nam surripuit furto sacerdoti praefato
certam summam pecuniae, qui nimis fidebat eo.  Ideo, ut saepe
accidit, sacerdos imputabat hoc cuidam familiari suo, cui nomen
erat Patras.  Qui moleste ferens iniustam infamiam, clandestine
Dulcinum captum compulit terrore privatae torturae ad
confessionem furti, et iratus juste volebat ducere Dulciuum ad
publicum supplicium; sed sacerdos Augustus prohibuit ne fieret
irregularis.  Dulcinus autem territus recessit, inscio sacerdote,
et contulit se ad extrema Italiae ad civitatem Tridenti.  Ibi in
montibus illis inter gentes rudes et credulas coepit fundare
novam sectam in habitu fraticelli sine ordine, praedicans se
verum apostolum Dei et quod omnia debebant esse communia in
caritate; et quod licebat uti omnibus mulieribus indifferenter,
ita quod nullus concubitus erat damnatus, nisi in matre et filia,
et multa similia.  Episcopus tridentinus sentiens errorem
pullulare in dioecesi sua, expulit eum de montibus, in quibus
adhuc inveniuntur aliquae reliquiae fratris Dulcini.  Dulcinus
autem transivit per montes multarum civitatum Lombardiae,
crescente in dies multitudine magna, quia semper ibat per loca
tuta, ubi non posset faciliter capi.  Unde fecit aliquam moram in
montibus Brixiae, Bergami, Comi, ac Mediolani.  Et tandem ex
omnibus depulsus, reversus est ad partes natalis soli, et sedem
suam posuit in monte alto inter Novariam et Vercellas; ubi habuit
ultra tria millia hominum robustae juventutis, inter quos erant
aliqui nobiles et divites.  Nec mirum, tum quia sectabantur
voluptates, quarum erat ibi officina plena, tum quia frater
Dulcinus erat intelligens et eloquentissimus, adeo quod
suavissima facundia sua ita ligabat auditores, quod nullus
accedens ad eum semel, poterat unquam recedere.  Dulcinus igitur
sentiens bellum parari contra se, munivit montem, qui usque in
hodiernum diem denominatur ab eo mons Gazari; et villam vocatam
Triverium ad radices montis juxta fluvium Sesseram,
transportaverunt in montem, et alias villas circumstantes, et
omnia victualia et necessaria, quae tumultuarie poterant rapere. 
Tunc populus Novariae et Vercellarum cinxerunt montem obsidione
cum machinis et aliis instrumentis bellicis aptis ad
oppugnationem arcium.  Et multi crucesignati venerunt non solum
de terris Lombardiae, quae vocabatur Gallia cisalpina, sed etiam
de Gallia transalpina, sicut de Vienna, Sabaudia, Provincia, et
Francia, quae crux praedicabatur ubique contra eos.  Et feminae
porrexerunt manum huic bello; nam viduae de Janua miserunt
quadringentos balistarios, et ut breviter dicam, oppugnatio fuit
dura et diuturna; nam inclusi se pertinaciter defendebant: sed
tandem fame, quae expugnat omnes terras, urgente, non potuerunt
ulterius pati arctissimam obsidionem; nam habebant magnam copiam
pecuniarum, sed inopiam victualium.  Comederunt enim usque ad
pellicias.  Tunc quidam consulentes suae saluti redierunt ad
veritatem, et dediderunt se.  Obsidio duravit per annum et diem;
et scisma duraverat per biennium.  Tandem Dulcinus captus cum
uxore sua Margarita, quae erat tridentina, et quibusdam aliis, et
ductus Vercellas, et carceri mancipatus, multum et diu persuasus
a magnis magistris numquam potuit convinci, ut vellet revocare
errorem suum.  Propter quod volente justitia cum tenaculis
ignitis truncantibus carnes et spoliantibus usque ad ossa, fuit
crudeliter laceratus, et ductus vicatim per civitatem.  Et quod
notatum fuit a videntibus, et est mirabile dictu, inter tot et
tam amara tormenta dicitur numquam mutasse faciem, nisi semel in
amputatione nasi, quia strinxit parum spatulas; et in amputatione
virilis membri juxta portam civitatis, quae dicitur Picta, ubi
traxit magnum suspirium contractione narium.  Poterat martyr
dici, si poena faceret martyrium, non voluntas.  Cum autem
laceraretur tormentis, continuo hortabatur suam Margaritam licet
absentem, ut esset constans.  Illa imbuta doctrina Dulcini
numquam deseruit mandata eius, imo pertinacius eo fuit firma,
considerata infirmitate sexus.  Nam cum multi nobiles quaererent
eam in uxorem, tum propter illius pulcritudinem immensam, tum
propter eius pecuniam magnam, numquam potuit flecti.  Unde pari
poena cum dulci Dulcino suo ferro et igne lacerata illum audacter
sequuta est ad inferos.  Huius Dulcini fuit medicus magister
Raynaldus de Bergamo, cuius nepos mihi multa narravit de homine
isto.  Nunc ad literam.  Dicit Macomethus Danti: |o tu, che forse
vedrai il sol in breve~, idest, qui cito redibis ad mundum
viventium, ubi lucet sol, qui nobis non splendet.  Et dicit
forte, dubitative, vel quia non credebat istum rediturum aliquo
modo ad mundum; vel si credebat, nesciebat, si cito vel tarde:
|or di' dunque a fra Dolcin~; nomen conveniens sibi, quasi dulcia
venena propinquans, |che s'armi~, idest, muniat et fulciat se,
|s@i di vivanda~, idest, ita victualibus, quia, ut patet ex
narratis, expugnatus fuit fame, |che stretta di neve~, hoc dicit,
quia adveniente hyeme, deficientibus omnino victualibus, in monte
frigido, non potuerunt ulterius tolerare incommoda famis, et
aliorum incommodorum: |non rechi la vittoria al Noarese~, idest,
non reddat eum victum et captum novariensibus civibus suis; et
reddit rationem dicens: |ch'altrimenti non saria leve acquistar~,
quasi dicat, quod si non fecerit de armando se et providendo
sibi; non esset facile acquirere unde aleret et sustentaret se et
gentem suam; et dicit Macomethus: |s'egli non vuol qui tosto
seguitarmi~: quasi dicat, si non vult cito mori, et venire ad
eamdem poenam, qua hic crucior tamquam bene meritus.  Et sic vide
quod Macomethus praedicit sibi futuram mortem in brevi, quia erat
excarnificandus ferro et igne; deinde post mortem erat lacerandus
ferro simul secum, quamvis Macomethus in vita fuerit necatus
veneno cum adhuc esset juvenis:

	|61-63.~  et concludit autor quod Macomethus hoc sibi
dixit postquam erat jam paratus ad recessum.  Unde dicit:
|Maometto mi disse esta parola~, scilicet quod deberem dicere
fratri Dulcino ex parte sua, |poi che sospese~, idest, levavit,
|l'un pi@e per girsene~, idest, causa recedendi, |indi~, idest,
deinde, |lo distese in terra a partirsi~, quasi dicat: dicto hoc
verbo, post pedem levatum reposuit pedem in terram et recessit. 
Et hic nota quod autor sub ista pulcra fictione vult ostendere
quod Macomethus erat sollicitus de evasione Dulcini, quia vere
Dulcinus fuit simia Macomethi; et si non fuisset cito praeventus
multum poterat sperare quod multum exaltaret legem suam, quia
induceret eam in Italiam, ubi est caput universalis ecclesiae
romanae, quia adhuc curia erat in Italia, licet cito recessura. 
Et hic nota quod frater Dulcinus adhuc vivebat tempore visionis
autoris; nam, ut aliqui scripserunt, frater Dulcinus fuit in
MCCCV.

        |64-69.  Un altro.~  Ista est tertia pars generalis huius
capituli, in qua autor introducit unum spiritum modernum, qui
seminavit scisma inter dominos, qui nominat alium scismaticum
antiquum qui idem fecit.  Ad cognoscendum autem primum est
sciendum, quod Petrus de Medicina, quem autor introducit hic ad
loquendum, fuit pessimus seminator scandali, in tantum quod se
aliquandiu magnificavit et ditavit dolose ista arte infami.  Et
ecce modum gratia exempli: si sensisset Petrus de Medicina, quod
dominus Malatesta de Arimino tractabat contrahere affinitatem vel
societatem cum domino Guidone de Ravenna, invenisset ergo Petrus
a casu quemdam familiarem domini Malatestae, et petivisset
affectuose: Quomodo valet Dominus meus?  Et post longam
confabulationem dixisset in fine: Dicas domino Malatestae, ut
mittat mihi fidum nuntium, cum quo loqui possim, sicut secum,
aliqua non spargenda in vulgo.  Et veniente tali nuntio petito,
dicebat Petrus: Vide, carissime, male libenter dicam, quia de
honore meo esset forte tacere; sed sincera affectio, quam habeo
ad dominum meum dominum Malatestam, non permittit me amplius
dissimulare.  Res ita se habet: Caveat sibi dominus Malatesta ab
illo de Ravenna, alioquin inveniet se deceptum.  Et statim
remittebat istum nuntium sic informatum: et deinde illud idem
falso fingebat apud dominum Guidonem de Ravenna, persuadens, ut
caveret sibi ab illo de Arimino.  Tunc ergo dominus Malatesta
concepta suspicione ex verbis Petri, incipiebat remissius agere
cum domino Guidone, et paulatim incipiebat revocare quod
conceperat.  De quo perpendens dominus Guido, dicebat: Bene
dicebat mihi verum Petrus de Medicina.  Et e contrario dicebat
dominus Malatesta.  Et uterque deceptus mittebat Petro equos,
jocalia, munera magna, et uterque habebat ipsum in amicum, qui
erat familiaris inimicus, quo nulla pestis est efficacior ad
nocendum, ut ait Boetius.  Non ergo mireris si autor noster
introducit istum ad loquendum magna arte, quem primo describit a
diversa forma poenae, dicens: |un altro~, scilicet, Petrus, |che
forata avea la gola~, quia in gutture formatur vox, quam iste
exercebat ad divisionem aliorum, |e tronco il naso fin sotto le
ciglia~, per hoc figurat, quod perdiderat honorem frontis, quia
cum esset vir nobilis dederat se tam vili et detestabili arti; |e
non avea ma' ch'un'orecchia sola.~  Ad quod nota, quod natura
dedit homini duas aures et unam linguam, ut duplo plus audiret
quam loqueretur; adhuc opposuit natura ante linguam saepem
dentium et claustrum labiorum, ut ait Homerus, ad illam
refroenandam.  Iste autem faciebat oppositum; |ristato a
riguardar per maraviglia~, scilicet, me vivum et sine poena, |con
gli altri~, ut dictum est supra, quia ultra centum remanserant,
|apr@i la canna ch'era vermiglia di fuor d'ogni parte~, idest,
quae erat tota sanguinolenta ex vulnere recenti, quod habebat in
gutture, |innanzi agli altri.~

	|70-75.  E disse.~  Hic autor ponit orationem Petri ad
se, qui captat benevolentiam primo a persona autoris et eius
familiaritate.  Unde dicit: |e disse~: scilicet ille Petrus mihi:
|o tu, cui colpa non condanna~, idest, o Dantes, qui non es
damnatus ad poenam propter culpam, sicut ego et alii infelices:
|e cui gi@a vidi su in terra latina~, idest in Medicina patria
mea, quae est inter Bononiam et Imolam; et dicit: |se troppa
somiglianza non m'inganna.~  Hoc dicit, quia nimia similitudo
formae saepe decepit hominem; quasi dicat: si non fallor, videtur
mihi, te vidisse in vita in patria mea; et verum dicit, et non
fallitur.  Unde debes ulterius scire, quod Medicina est villa
grossa et pinguis inter Bononiam et Imolam; et est territorium
per se, et habebat olim arcem fortem.  Et ibi regnaverunt olim
quidam nobiles et potentes, qui vocati sunt Catanei de Medicina,
quorum hodie nullus extat.  De ista domo fuit Petrus praedictus. 
Ad domum istorum pervenit semel Dantes, ubi fuit egregie
honoratus.  Et interrogatus quid sibi videretur de curia illa,
respondit, se non vidisse pulcriorem in Romandiola, si ibi esset
modicum ordinis.  Ideo Petrus reducit se ad memoriam, sibi
dicens: |rimembriti~, idest, recordare, |di Pier da Medicina~,
utitur vocabulo regionis, et dicit: |se mai torni a veder lo
dolce piano~, idest, Lombardiam et Romandiolam, quae est terra
plana, dulcis et suavis.  Et tangit confinia, dicens: |che
declina da Vercelli a Marcab@o.~  Hoc pro tanto dicit, quia
civitas Vercellarum est in extremo Lombardiae et Marchab@o quasi
in fine fluminis Padi.  Unde scias, quod Marchab@o fuit unum
castellum, quod aedificaverunt veneti in agro Ravennate juxta
fauces Padi, ut haberent illum passum in potestate sua, ut per
manus eorum transirent omnia quae devehuntur per mare in Padum. 
Istud autem castellum dominus Rambertus de Polenta cepit, et
evertit a fundamentis post conflictum quem receperant veneti apud
Ferrariam anno Domini MCCCVIII.  Vult ergo dicere Petrus autori:
si contingat unquam, te revidere terram a Vercellis usque
Ravennam.  Et hoc dicit Petrus signanter, quia ipse erat solitus
texere retia inter dominos Lombardiae et Romandiolae.

	|76-81.  E fa' saper.~  Hic Petrus praedicit autori
enorme facinus, quod committendum erat per unum dominum
Romandiolae contra duos nobiles vicinos suos.  Hoc autem fingit
autor, ut ostendat quod iste erat solitus nosse decreta
dominorum, et revelare; ideo hic detegit unum malum futurum.  Ad
cuius intelligentiam debes praescire, quod Malatestinus tyrannus
in civitate Arimini, quem autor vocavit Mastinum novum in
capitulo praecedenti, ordinavit fallaciter unum parlamentum in
vico, qui dicitur Catholica; ad quod invitavit duos praecipuos
cives de civitate Fani.  Qui cum venirent per mare in navi, et
pervenissent ad plagiam juxta montem, qui vocatur Focaria,
fuerunt praecipitati in mare, et suffocati ab iis, qui erant in
navi, sicut praeordinatum erat per dictum Malatestinum.  Dicit
ergo Petrus autori: |e fa' saper a i due miglior di Fano~, idest
duobus nobilibus de civitate, quae dicitur Fanum, in litore maris
adriaci, distans ab Arimino per triginta milliaria; scilicet, |a
messer Guido~; hic erat nobilis miles illo tempore in dicta
civitate, qui vocatus est dominus Guido del Cassaro; |et anco ad
Angiolello~, iste fuit alius nobilis civis qui vocatus est
Angiolellus de Carignano: et hi ambo erant principes dictae
civitatis; |che, saran gittati fuor di lor vasello~, idest, de
corpore, vel de navi; utrumque enim verum est, quia fuerunt
proiecti de navi in aquam, et privati simul vita; ideo dicit: |e
macerati presso a la Cattotica~; Catholica enim est terra satis
deserta hodie juxta mare inter Ariminum et Pissaurum; et
specificat autorem huius mali, dicens: |per tradimento d'un
tiranno fello~, scilicet, Malatestini ferocis.  Vere audax homo
fuit, qui tyrannum tam astutum, tam potentem et sibi vicinum, non
erubuit tam aperte infamare adhuc viventem.  Et dicit: |se
l'antiveder qui non @ee vano~: quasi dicat, si damnati in inferno
possunt praevidere futura.

	|82-84.  Tra.~  Hic Petrus de Medicina detestatur tam
grave facinus et illius autorem aperiens formam facti.  Et quia
litera est satis obscura, nota quod iste vult sententialiter
dicere, quod in toto orbe christiano ab occidente usque in
orientem nunquam factum fuit simile nefas.  Dicit ergo:
|Nettuno~, qui dicitur deus maris apud poetas, |non vide mai s@i
gran fallo~, supple fieri in elemento subiecto sibi, scilicet in
aqua; et loquitur hyperbolice, non |da pirati~, idest a
praedonibus marinis, qui consueverunt facere magna mala in mari
jugulando homines impie pro nihilo vel modico lucro, |non da
gente argolica~, idest graeca, ab Argo nobili civitate.  Unde
Jason graecus primus cum magna navi Argo violavit mare et rapuit
aureum vellus et exportavit Ardeam, et decepit Isyphilem, ut haec
omnia dicta sunt supra capitulo XVIII.  Et dicit: |tra l'isola
di Cipri e di Maiolica.~  Cyprus est insula quasi extrema in
oriente in mari christiano, et Maiorica in occidente; quasi dicat
in toto orbe christiano non est factum simile scelus in mari. 
Unde nota quod de Cilicia, quae est vicina Cypro, fuerunt olim
piratae, qui infestaverunt quasi omnia maria, quos Pompeius
magnus cum magnis ducibus tam sagaciter quam celeriter vicit. 
Sextus etiam ipsius Pompei filius, occupata Sicilia cum
multitudine piratarum, magna bella navalia fecit contra Augustum,
et ita de multis dicere possem;

	|85-90.~  et explicat autorem et formam tanti mali. 
Autorem enim describit a notabili vitio corporis et animi,
dicens: |quel traditor~, quia contra jus gentium violavit fidem
legatis, quae est etiam servanda hosti, |che vede pur con l'uno~,
scilicet, oculo.  Hoc est verum historice, quia realiter
Malatestinus erat monoculus; unde ipse, cum quis dicebat sibi
interdum: domine, vos non intelligitis me; erat solitus
respondero: utinam viderem ita bene!  Et de rei veritate, videbat
plus uno oculo, quam alii duobus, sicut dicitur de Hannibale, de
quo tot jam dicta sunt in principio capituli, qui fuit magni
ingenii sed pravi, et perfidus; et similiter Philippus pater
Alexandri magni, monoculus fuit astutissimus, magni et varii
ingenii, sed parvae fidei.  Ideo Malatesta, potest dici nomen per
antifrasim, quia sanum caput habuerunt communiter.  Potest etiam
exponi ista litera moraliter; cum enim homo naturaliter habeat
duos oculos, quorum unum debet habero ad coelestia, alterum ad
terrestria; iste, oculo meliore perdito, solum terrena cernebat. 
Describit etiam Malatestinum a dominio, dicens: |e tien la
terra~, scilicet Ariminum, ut jam declaratum est in capitulo
praecedenti, in qua unus maximus scismaticus olim commisit
pessimum scisma.  Unde dicit: |che tal @ee qui meco~, scilicet in
ista bulgia juxta me, quia deliquit in eadem specie scismatis
mecum, |che vorrebbe esser digiuno da vederla.~  Hic est Curio
romanus qui vellet numquam vidisse Ariminum, quia non esset hic
infeliciter damnatus, ut statim dicetur, |far@a venirli~, idest,
vocabit eos ad veniendum, |a parlamento seco~, et sub isto colore
honesto, |poi far@a s@i~, idest tam perfide aget, |che voto n@e
preco non ser@a lor mestier al vento di Focara.~  Ad cuius
intelligentiam debes scire, quod Focaria est una alta montanea
prope Catholicam juxta supra mare, ubi solent esse magnae
tempestates, et fieri magna naufragia; unde navigantes saepe
solent facere magna vota et preces.  Unde conversum est in
proverbium: ibi Deus custodiat te a vento focariensi.  Vult ergo
dicere Petrus in effectu, quod non casu fortuito vel divino
judicio, submergentur in undis, vi ventorum, sed fraude hominum
suffocabuntur ibi.

	|91-93.  Et io.~  Nunc autor exquirit a praedicto Petro
de illo magno scismatico antiquo, de quo incidenter fecerat
mentionem, dum vellet nominare Ariminum.  Et primo autor adiurat
Petrum, ut sibi dicat, quis est ille, qui numquam voluisset
videre Ariminum.  Unde annectens partem sequentem praecedenti,
dicit: |et io a lui~, scilicet dixi Petro: |dimostrami e dichiara
chi @e colui da la veduta amara~, idest, qui amare vidit Ariminum,
et malo suo, |se vuoi ch'io porti novella di te su~; scilicet, ad
mundum.  Hoc enim petiverat supra Petrus, quando dixit:
^Rimembrati di Pier da Medicina.~  Et nota quanta arte autor
utitur hic, qui fingit, quod Petrus de Medicina ita infamet et
accuset unum tyrannum de Arimino, quia noverat eum, et eius mala. 
Et deinde confirmat et accusat unum antiquum, qui seminavit
discordiam perniciosam Arimini, ubi ipse aliquando idem fecerat
ibi inter dominos de Arimino et alios de Romandiola.

	|94-99.  Allor.~  Hic autor ostendit quomodo Petrus
satisfecerit petitioni eius, dicens: |allor porse le mani~,
scilicet ille Petrus, |a la mascella d'un suo compagno.~  Et
adverte quod autor vocat Curionem socium Petri, qui tamen fuerat
ante eum per mille trecentos annos vel circa, quia erat socius
sibi in culpa et in poena; unde dicit: |e la bocca gli aperse~,
ut ostenderet formam poenae, |gridando: questi @e desso~, idest,
hic est ille de quo quaeris, |e non favella~; quia est sine
lingua, ut statim dicetur.  Ad cuius intelligentiam debes scire,
quod Curio civis romanus fuit eloquens orator tribunus plebis in
urbe tempore belli civilis; qui expulsus ex patria quia favebat
enixissime parti Caesaris, venit Ariminum ad Caesarem, ut scribit
Lucanus, et inveniens ibi Caesarem adhuc trepidum et dubium,
gravi oratione ipsum animavit ad bellum; inter alia multa dicens:
^Dum trepidant nullo firmatae robore partes, Tolle moras; semper
nocuit differre paratis.~  Et istud consilium fuit causa suae
damnationis.  Et hoc solum dictum tangit Petrus cum dicit:
|questi, scacciato~, scilicet a senatu et nobilibus, qui favebant
parti pompeianae, |sommerse~, idest, sopivit, et abstulit, |il
dubitar in Cesare, affermando~, idest, asserens, |che 'l
fornito~, idest, quod homo praeparatus et praemunitus, |sempre
sofferse~, idest, substinuit, |l'attender~, idest, expectare,
|con danno~, quia mora vertit periculum in morosum.

	|100-102.  O quanto.~  Hic autor facit unam exclamationem
in confusionem Curionis tangens specialem poenam eius.  Est ergo
hic notandum, quod poena specialis Curionis est, quod autor ponit
ipsum cum lingua evulsa de gutture.  Sed quare autor hoc
singulariter fingit de Curione?  Dicunt communiter exponentes,
quia persuasit bellum civile Caesari.  Sed certe istud non
sufficit; quia licet ponatur hic damnatus in ista bulgia ista de
causa, tamen non apparet, cur potius debeat poni sine lingua quam
Macomethus, qui tam multa locutus est cum autore.  Ideo dico,
quod autor eleganter dat poenam pulcerrimam Curioni.  Nam sicut
ipse autor supra capitulo XIII scribit: ^non @ee licito aver ci@o
che uom si toglie~; modo iste Curio privavit se sponte lingua,
quia vendidit eam; ergo merito ponitur sine ea.  Nam Curio primo
fuerat propugnator publicae libertatis, sed corruptus muneribus
et auro Caesaris, factus est fautor et protector Caesaris; cum
enim alii formidarent potentiam Pompeii, alii Caesaris, Curio se
obtulit senatui, ut uterque simul ab armis discederet.  Scribit
autem Svetonius primo de duodecim Caesaribus, quod Caesar, Paulum
AEmilium unum consulum, et Gaium Curionem violentissimum
tribunorum multa et larga largitione conciliavit sibi, ne
aliquando defensores deficerent sibi, vel in senatu, vel in
populo.  Unde et Virgilius sexto Eneidos: ^vendidit hic auro
patriam~, et Lucanus in fine tertii dicit: ^emere alii, hic
vendidit urbem.~  De eo autem dicit Plinius: ^Curio nihil in
censu habuit praeter discordiam civium.~  Nunc ad literam dicit
autor exclamative: |O quanto Curio~; vir eloquentissimus;
eloquentia enim fuit quasi haereditaria in domo Curionum, quia
tres fuerunt Curiones magni oratores successive; quorum Curio
pater nimis inhonesta de Caesare dixit, quae modo referre
prohibet pudor, et dicit: |che fu cos@i ardito a dir~!  Unde
Lucanus: ^Audax venali comitatur Curio lingua~; -- |mi parea
sbigottito~, idest, territus et attonitus, |con la lingua
tagliata nella strozza~, idest, in gula: vel potest aliter
exponi, quia isti tales qui detractant inter magnates et
potentes, sicut iste Curio fecerat saepe, avelluntur lingua de
facto, vel quia imponitur eis silentium perpetuum detecta fraude,
quia erubescunt amplius loqui, quando sunt ita vituperati et
confusi.  Et ulterius volo te scire quod hic Curio turbator
curiae fuit vere caesus, vulneratus et laceratus.  Nam cum missus
a Caesare venisset in Africam et effugasset Varum, qui pro
Pompeio praeerat illi provinciae, victum proelio elatus juventute
et nova victoria, incautus, fuit oppressus a rege Juba exercitu
amisso. Et cum fugere posset voluit potius mori cum suis quos
deduxerat ad mortem animose, et corpus illius inhumatum,
laceratum est ab avibus, sicut Julius Celsus dicit et Lucanus,
qui pro magna parte sequitur illum.

        |103-108.  Et un.~  Ista est quarta pars generalis
capituli in qua autor describit duos spiritus modernos, quorum
alter seminavit magnum scisma in patria, alter inter parentes;
describit ergo primum a sua speciali poena.  Ad cuius cognitionem
est sciendum, quod iste fuit quidam nobilis miles de Lambertis de
Florentia, nomine Musca, qui persuasit palam in consilio nobilium
ghibellinorum de Florentia, ubi erant Uberti, Lamberti, Amidei,
et alii multi, quod quidam egregius juvenis, vocatus Bondelmontus
de Bondelmontibus trucidaretur, quia dimissa temere una de
Amideis, quae erat sibi promissa, duxerat aliam de Donatis in
uxorem.  Et cum quidam seniores in consilio dissuaderent, et
dicerent, quod finis erat prospiciendus, Musca dixit illud
vulgare proverbium: ^Res facta finem capit.~  Deinde ipse cum
quibusdam aliis de parte sua iverunt et trucidaverunt dictum
militem Bondelmontem; ex quo postea nata est tanta lis, quod
magnates de parte ghibellina sunt expulsi.  Haec historia
tangitur plenius Paradisi capitulo XVI; ideo breviter ipsam
perstrinxi.  Ad literam ergo; dicit autor: |et un ch'avea l'una e
l'altra man mozza~; et hic nota quod autor dat isti debitam
poenam, quia ex consilio eius deventum est ad sanguinem, ad
mortes, ad vulnera; et quia Musca non solum cum lingua, sed cum
manibus procuravit dictam discordiam; ideo bene ab autore ponitur
sine manibus, ista enim mors fuit potissima causa bellorum
civilium, et scandalorum Florentiae.  Dicit ergo: |levando i
moncherin~, idest, brachia truncata manibus, |per l'aer fosca~,
sicut solent sic truncati facere ad movendum alios ad
compassionem et commiserationem; et levabat brachia super faciem
suam; ideo dicit: |s@i che 'l sangue facea la faccia sozza~, Musca
fuerat recenter truncatus a diabolo, ideo sanguis cadens
maculabat faciem eius; quia de rei veritate sanguis fusus per eum
recidebat super caput suum et suorum, vel quia ista fusio
sanguinis horribiliter maculavit faciem, idest famam et honorem
istius militis, qui alias fuerat vir prudens et probus: unde
supra capitulo VI autor numeravit eum inter illos cives suos qui
exposuerunt ingenium ad benefaciendum, |grid@o: recorderati anco
del Mosca~, scilicet, ut de eo etiam memoriam relinquas penes
posteros; et ecce causam, |che dissi, lasso~! idest miser, |capo
@a cosa fatta~ idest, res facta habet finem, et dicit: |che fu mal
seme per la gente tosca~; quia cum Florentia caput et decus
Tusciae movetur, tota regio turbatur; unde jam dictum est
qualiter propter mortem unius secuta est discordia civilis et
expulsio unius partis potentis, ex qua multa bella nata sunt,
quibus diu quassata est tota Tuscia, sicut jam satis dictum est
supra capitulo X;

	|109.~  et subdit autor: |et io gli aggiunsi: e morte di
tua schiatta~, quasi dicat: non solum fuisti mala sementis pro
gente Tusciae in generali, sed etiam in speciali tuae nobilis
familiae Lambertorum.

	|110-111.~  Et concludit effectum, dicens: |perch'elli
accumulando duol con duolo~, idest, dolorem supra dolorem; quia
ubi habebat primo solum simplicem dolorem suae poenae, nunc
duplicatus est sibi dolor ex improperio autoris, qui exprobravit
sibi quod ipse fuerat destructio suae domus; |sen g$io~, idest,
recessit ad viam suam post alios, |come persona trista e matta.~ 
Fuerat enim olim laetus in magno flore cum familia Lambertorum
ante istud consilium suum, sed postea fuit tristis, et alii simul
secum, sicut autor expresse scribit Paradisi capitulo XVI:
reputatus fuerat ante sapiens, sed post istud factum reputatus
fuit semper insanus; talis est ergo fructus quale semen.

	|112-117.  Ma io.~  Nunc autor describit unum alium
spiritum modernum, de quo dixi quod seminavit discordiam inter
parentes, scilicet inter patrem et filium.  Et quia intendit
describere poenam novam et mirabilem praemittit excusationem
suam, ut reddat lectorem attentum, et continuans dicta dicendis,
dicit: |ma io rimasi a riguardar lo stuolo~, quasi dicat: Musca
recedente cum cive meo, ego non recessi, imo remansi ad
considerandum exercitum, idest, multitudinem numerosam, in qua
vidi aliam poenam miraculosam; unde dicit: |e vidi cosa~, numquam
visam per alium, |ch'io avrei paura di contarla solo senza pi@u
prova~, quam sit solum testimonium meae vocis, quia istud verum
habet faciem mendacii, |se non che bona conscientia m'assicura~,
quae est bonus testis; unde dicit appositive: |la buona
compagnia~, idest quae bona conscientia est bonus socius homini,
ita quod illa comitante, numquam homo potest esse solus nec
timidus, |che francheggia~, quia facit animum hominis liberum et
audacem, |sotto l'osbergo~, idest sub protectione, |di sentirsi
pura.~

	|118-121.  Io vidi.~  Hic autor praemissa laudabili
excusatione describit ipsam poenam notabilem.  Ad cuius
intelligentiam claram oportet praescire, quod iste scismaticus
ultimus commisit pessimum particulare scisma.  Fuit igitur quidam
nobilis miles de Anglia, vel ut alii dicunt, de Vasconia, nomine
Beltrandus de Bornio, datus et deputatus ad curam et custodiam
Johannis filii Henrici regis Angliae, qui Johannes cognominatus
est Juvenis.  Hic Juvenis, dum puer educaretur in aula regis
Franciae, accidit, quod quidam nobilis petivit certam gratiam a
rege Franciae, cui rex omnino denegavit: ex quo ille erubescens
recedebat confusus. De quo rex perpendens, convertens se ad
circumstantes, dixit: Est ne aliquid tam grave et molestum, sicut
petere et negare?  Tunc Juvenis reverenter respondit: Certe,
inclyte princeps: negare est molestius egregio animo.  Rex
admiratus grave verbum, quod prodierat ex ore Juvenis,
commendavit magnifice puerum, asserens ipsum futurum vere
magnanimum: quod cuncti audientes confirmaverunt.  Revocato
itaque illo, qui petiverat gratiam, fecit sibi libere, quod
petebat, contemplatione pueri.  Beltrandus autem ex tunc captus
amore pueri, decrevit vivere et mori cum Juvene, et numquam
dimittere ipsum usque ad mortem.  Juvenis ergo pubescens factus
est liberalissimus et munificentissimus omnium, et omnia
effusissime erogabat, nemini aliquid denegando; propter quod
Henricus pater assignavit sibi certam partem regni, secundum quam
cito pauperavit sua liberalitate immensa.  Deinde pater
transtulit eum ad aliam partem regni.  Sed nulli redditus
sufficiebant largitati eius, imo continuo recipiebat mutuo ab
aliis, et semper erat debitor multis.  Cum autem fatigasset fere
regnum suum curialitate sua, Beltramo semper laudante et
confirmante sumptus eius, factus est odiosus patri, qui venit
contra eum cum exercitu.  Et cum obsedisset eum in quadam terra
quae vocatur Altaforte, rex Juvenis die quadam egressus, valenter
pugnans, percussus est lethaliter cum balista; et relatus intra
fortilitiem, cum sui dicerent, quod disponeret de factis suis,
dicebat Juvenis: Quid habeo disponere, cum nihil habeam?  Tunc
quidam Factor unius magnae societatis de Florentia, scilicet
Bardorum, qui praestiterat sibi maximam summam, forte centum
millium aureorum, lacrymabiliter dixit: Et ego, bone domine, quid
faciam?  Tunc Juvenis suspirans dixit: Tu solus cogis me facere
testamentum.  Et continuo, vocato notario, condidit testamentum,
et inter alia fecit mirabile legatum, dicens: Relinquo animam
meam diabolo, nisi pater meus integre solverit omnia debita mea. 
Rege Juvene mortuo, Castrum redditum est regi Henrico patri, et
Bertrandus captus.  Cui rex fertur dixisse: Bertrande, audio te
saepe inaniter jactasse, quod numquam fueras operatus medietatem
tuae prudentiae; nunc est opus, quod exerceas totum scire tuum. 
Cui Beltrandus sagacissime respondit: Inclyte domine, mortuo rege
Juvene, mortua est omnis prudentia mea, ingenium et cautela. 
Tunc rex pietate motus libere pepercit sibi.  Deinde cum rex
familiariter increparet Bertrandum, cur numquam reprehenderat et
revocaverat Juvenem a vanis operibus suis, respondit Bertrandus
prudenter: quia numquam vidi ipsum errare in re minima.  Tunc
renovatus est planctus patris super mortem nobilissimi filii, non
aliter quam David deploravit suum primogenitum Absalonem.  Nunc
potes secure reverti ad literam, quae declarat formam poenae
istius Bertrandi.  Dicit ergo autor: |Io vidi certo~, scilicet
cum oculis speculationis, |et ancor par che 'l veggia~, quia
scilicet tam firmiter et attente notavi, quod adhuc imago huius
rei remanet impressa menti meae, |un busto~, idest, corpus,
|andar senza capo~, quod amputatum erat a trunco; et dicit: |s@i
come gli altri de la trista greggia.~  Non intelligas quod alii
irent sine capite, sed volens ostendere rem mirabilem dicit, quod
iste, quamvis haberet caput divisum a corpore, tamen ibat simul
cum aliis de illa moesta turba, qui habebant caput; ideo
miraculosum erat videre truncum sine capite ambulantem.  Et
tangit modum dicens: |e tenea il capo trunco~, idest, truncatum a
busto, |preso con mano~, vel secundum aliam literam |pesol~,
idest, pendulum sive pendens, |per le chiome~, idest per crines,
sive capillos, et dicit: |a guisa di lanterna~, et est similitudo
propria: sicut enim portans lanternam videt cum lumine quod est
in ea, ita iste videbat cum luminibus, idest oculis qui erant in
capite, quod ipse portabat in manibus;

	|122-126.~  et ostendit actum et sermonem dicens: |e quel
mirava noi~, quia videbat me et Virgilium sine poena, et me
vivum, |e dicea om@e~, idest, heu mihi! quam amara est poena mea
inaudita!  Et ipse Bertrandus, |facea di se~, idest, de parte sui
corporis, scilicet capite, |lucerna~, idest, lucem vel lumen, et
ostendit quomodo dicens: |et eran due in uno, et uno in due.~ 
Nam licet esset unus homo solum, tamen erat duplex, quia mens
erat divisa, et lingua divisa: et quia videtur difficile
cognoscere istud in homine, scilicet qualiter sit alius a se
ipso; ideo dicit: |com'esser pu@o quei sa che s@i governa~, quasi
dicat: Deus bene novit quomodo hoc sit, qui tam sapienter
gubernat mundum, et tam juste distribuit et dispensat poenas
delinquentibus.

	|127-132.  Quando.~  Hic autor describit orationem
Bertrandi ad se, et primo praeparat ipsum ad loquendum, dicens:
et ille Bertrandus, |lev@o il braccio alto con tutta la testa~, et
ecce ad quid, |per appressarne le parole sue~, quia scilicet
Bertrandus erat inferius in fundo bulgiae, et autor erat superius
in culmine pontis; et hoc fecit, |quando fue dritto al pi@e del
ponte~, scilicet ex opposito autoris, de loco ubi poterat
facilius audiri ab autore, et dicit: |che furo~, idest, quae
verba fuerunt talia: |tu che spirando~, idest, qui vivens, |vai
veggendo i morti~, idest, mortuorum poenas et miserias ad
correctionem tui et aliorum, |or vedi la pena molesta~, molestum
certe est esse divisum in se ipso; |vedi s'alcuna @ee grande come
questa~, quasi dicat: ista est maior caeteris, ita videtur
unicuique poena sua.

	|133-136.  E perch@e.~  Hic Bertrandus manifestat se a
nomine et a vitio, dicens: |E sappi ch'io son Bertram dal Bornio,
quelli che diedi i mal conforti~, idest pravas persuasiones, |al
re Giovane.~  Et hic nota quod Juvenis fuit quasi alter Titus
Vespasiani filius, qui teste Svetonio dictus est amor et deliciae
generis humani.  Et fuit liberalissimus ut ille, et
placidissimus, pulcerrima schomata semper faciens; et parum
vixit, sicut et Titus, et mortuus est sine liberis; cui successit
Richardus strenuissimus bellorum, qui fecit magnalia in capiendo
civitatem Acon, de qua dictum est in capitulo praecedenti.  Et
dicit: |perch@e tu porti~, idest, hoc dico, ut possis portare |di
me vere novelle~, scilicet ad mundum, ad quem audio te rediturum;
et specificat formam suae culpae, dicens: |io feci il padre e 'l
figlio in s@e ribelli~, idest, feci regem Juvenem et Henricum
veterem patrem eius hostes infestos inter se.

	|137-138.  Achitofel.~  Hic autor noster per modum
comparationis subtili arte subannectit alium scismaticum
antiquissimum quii deliquit eadem culpa, et punitur pari poena
secum.  Et ad cognitionem claram istius oportet breviter scire
historiam quae scribitur secundo libro Regum valde diffuse, cuius
haec est summa.  David rex habuit filium primogenitum nomine
Amon, qui infelix captus est amore sororis suae, quae dicta
Thamar erat pulcerrima mulierum quae tunc essent in Hierusalem,
et moriebatur propter ipsam; quare de consilio unius amici
simulavit se aegrotum, et David patrem qui venerat visitatum eum,
rogavit, ut mitteret ad eum Thamar sororem suam, quae faceret
sibi epulum.  Quod cum factum esset Amon, remotis arbitris et
clauso ostio, in secreto cubiculo illam nolentem et
contradicentem violenter oppressit; sed flagitio perpetrato,
statim amor conversus est in odium maius, et ipsam fecit turpiter
expelli.  Thamar recedens in habitu moesto cum clamore et querela
occurrit Absalon fratri suo uterino, qui, visa re atroci, tace,
inquit, frater tuus est; et dissimulavit factum per biennium cum
magno odio occulto.  David autem contristatus valde, noluit
contristare spiritum Amon, quem diligebat ratione primogeniturae. 
Absalon, quando credidit fratrem oblitum iniuriae fecit convivium
magnum in loco suo extra urbem, ad quod invitavit patrem et omnes
fratres; ad quod David nolens accedere, misit ad preces Absalon
Amon cum omnibus filiis, et in fine convivii, cum Amon esset
temulentus, multi ministri ad hoc parati trucidaverunt Amon sicut
mandaverat eis Absalon; et fugientibus fratribus suis prae
timore, Absalon fugit in Syriam, ubi stetit tribus annis; tandem
Joab qui erat princeps militiae David sagaciter reconciliavit
Absalon patri suo, opera cuiusdam sapientis mediante, qui mansit
duobus annis in Hierusalem in domo sua, quibus non vidit faciem
regis, nec rex locutus est sibi.  Sed Joab compulsus ab Absalone,
tantum fecit quod David illum supplicantem recepit ad osculum
pacis: et breviter Absalon aspirans ad dominium conabatur
adulationibus et promissis conciliare sibi corda omnium; deinde
de licentia patris simulans se ire ad solvenda vota concitavit
omnes tribus Israel contra patrem faciens se vocari regem, et
traxit ad se Achitophel consiliarium David.  Cum autem rumor
rebellionis pervenisset ad regem, timens furorem Absalon,
recessit festinanter de Hierusalem cum sexcentis viris electis;
recedebat autem David in habitu miserabili, cooperto capite et
nudis pedibus, et totus populus qui erat cum eo plorans; et
audiens David quod etiam Achitophel quo tantum fidebat erat in
coniuratione cum Absalon, rogavit Deum quod infatuaret consilium
eius.  Et cum David ascenderet summitatem montis, in quo erat
adoraturus Dominum Deum, occurrit sibi amicus nomine Chusi, cui
David persuasit ut non sequeretur eum, quia esset sibi ad onus,
sed reverteretur in Hierusalem et adhaereret Absalon, simulans se
servitorem eius, sicut fuerat David, ut cum tali fraude posset
dissipare consilium Achitophel, et indicare regi quicquid
ageretur; et sic factum est.  Absalon igitur in Hierusalem voluit
consilium Achitophel.  Achitophel autem sua lingua fellea
consuluit, quod Absalon intraret ad concubinas patris, quas David
reliquerat ad custodiam domus suae, ut omnis Israel, audiens quod
filius maculasset thorum patris, confirmaretur cum Absalon, quia
esset vere infestus patri suo.  Absalon ergo tenso tabernaculo in
solario coram universo populo intravit ad concubinas patris quae
erant decem numero.  Tunc enim consilium Achitophel reputabatur
quasi consilium Dei, et cum erat cum David, et cum erat cum
Absalon.  Deinde Achitophel dixit Absalon quod volebat eligere
duodecim millia virorum, et persequi David illa nocte, et
opprimere illum fatigatum et imparatum, ut rege percusso
reduceret populum fugientem ad civitatem, dicens: tu unum hominem
quaeris, et omnis populus erit in pace.  Et placuit sermo
Achitophel Absalon et cunctis maioribus Israel; tamen Absalon
fecit vocari Chusi, et interrogavit si deberet facere secundum
consilium Achitophel.  Chusi autem dixit, quod non erat bonum
consilium Achitophel, illa vice dicens: tu nosti patrem tuum
fortissimum habere fortissimos bellatores, qui saeviet velut ursa
ereptis sibi filiis; sed consilium rectum mihi videtur quod,
congregato universo Israel, tu sis in medio, et irruamus super
eum ne evadat unus; et si David intraverit aliquam civitatem,
obsidemus eam, et trahemus in fluvium, ita quod non invenietur
lapillus; et omnes viri Israel plus laudaverunt consilium Chusi,
cum tamen consilium Achitophel esset utilius: et haec omnia Chusi
fecit significari David, et dici quod nocte illa non staret in
campis deserti, sed recederet ultra fluvium Jordanem.  David ergo
transito Jordane venit in castra, optimam et munitissimam
civitatem.  Achitophel autem videns quod consilium eius erat
spretum ascendit asinum suum et ivit in civitatem suam; et in
domo sua ex ira et indignatione amaricatus suspendit se laqueo,
sicut dignum erat.  Absalon autem cum maximo exercitu veniens
contra patrem transivit Jordanem et castrametatus est in terra
Galaad.  David autem, considerato populo suo, constituit super
eos tribunos et centuriones, et dedit tertiam partem exercitus
Joab, et alias duas partes duobus aliis ducibus; et ipse de
consilio suorum remanens in civitate, mittens duces cum exercitu
contra filium, mandavit ut in omnem eventum salvarent filium suum
Absalon.  Factum est autem proelium acre in monte Ephraim, et
populus Israel caesus est a populo David cum strage magna; nam
viginti millia hominum ex exercitu Absalon in acie ceciderunt, et
fuga maxima facta est.  Absalon autem fugiens supra mulo
transivit sub quercum densam et magnam, et caput eius adhaesit
quercui, et illo remanente suspenso, mulus eius pertransivit. 
Hoc autem nunciato Joab accurrit cito et cum tribus lanceis
transfixit cor Absalon; et cum adhuc palpitaret cucurrerunt decem
juvenes armigeri Joab, et percutientes interfecerunt eum, sicut
ipse decem concubinas patris maculaverat.  Joab autem revocavit
exercitum ne persequeretur populum fugientem, volens parcere
multitudini.  Corpus autem Absalon proiecerunt in foveam grandem,
et superiecerunt acervum lapideum magnum nimis.  David autem
expectans inter duas portas urbis, audita morte Absalon, prorupit
in fletum magnum; et deambulans clamat: fili mi, Absalon,
Absalon, fili mi; et in die illa victoria conversa est in luctum
omni populo; tamen Joab increpans David retraxit eum in planctu. 
Nunc ad literam redeundo, dicit Bertramus confitens grave
delictum suum: |Achitofel non fee pi@u d'Absalone e di David~,
quasi dicat: non seminavit maius scisma inter Absalon filium et
David patrem, quam ego fecerim inter Juvenem filium et Henricum
patrem, |con malvagi pungelli~, idest, iniquis stimulis
pungentibus pravarum suggestionum.  Et hic nota quantum
comparatio ista est propriissima per omnes partes sui: sicut de
rege patre ad regem patrem, de filio regis ad filium regis, de
consiliario pravo ad consiliarium pravum.  Sicut ergo Absalon
juvenis pulcerrimus omnium devenit ad bellum contra patrem suum
David opera Achitophel; ita Juvenis placidissimus omnium devenit
ad bellum contra patrem suum Henricum opera Bertrami; et sicut
par fuit culpa filiorum, ita par poena: nam sicut Absalon victus
transfixus fuit triplici telo ex quo mortuus est, ita Juvenis
victus transfixus est hasta vel sagitta ex quo mortuus est; et
sicut David amare flevit filium suum Absalonem quamvis rebellem,
ita Henricus acerbe flevit suum filium Juvenem quamvis rebellem,
et uterque autor rebellionis punitur pari poena; quia debes
imaginari quod Achitophel incedit in ordine cum Bertramo del
Bornio portans caput truncatum a corpore in manibus suis.

	|139-142.~  Et concludit Bertramus causam suae
divisionis, dicens: et ego: |porto partito il mio cerebro,
lasso~, idest, divisum et separatum meum cerebrum miserum, |dal
suo principio ch'@ee in questo troncone~, scilicet a corde quod
erat in trunco, scilicet in pectore, quod quidem cor est
principium cerebri et omnium membrorum; et ecce causam, |perch'io
partii s@i congiunte persone~, sicut est pater et filius, qui una
et eadem persona censentur; et ideo, |cos@i s'osserva in me lo
contrapasso~, quasi dicat: ita recipio vicem meam.  Et hic ultimo
nota quod autor noster non capit hic scisma stricte prout capitur
in sacro canone, sed large pro omni divisione et disseminatione
scandali, sicut satis patet ex dictis.



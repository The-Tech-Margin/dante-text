	|SUMMARIUM.~  CANTUS VIGESIMUS SECUNDUS, ^in quo tractat
de eisdem; et sicut~ ^extractus fuit quidam navarrensis de pice
ab uno de illis~ ^daemonibus, cum quo multa receptaverunt; et de
rixa facta pro~ ^dicto navarrensi inter eos, et sicut fugit de
manibus eorum.~

	|PROEMIO~  ^Io vidi gi@a cavalier mover campo.~  Postquam
in superiori capitulo proxime praecedenti autor noster tractavit
et determinavit de una specie baratariorum, nunc consequentur
agit et tractat de alia specie baratariorum, qui barataverunt
suum dominum, quae videtur peior, quia semper autor ad peiora
descendit; qui baratarii puniuntur eadem poena picis in eadem
bulgia quinta.  Et totum praesens capitulum XXII potest dividi in
quatuor partes generales; in prima quarum continuans se ad
praecedentia describit actum et modum istorum natantium sub pice
bullienti.  In secunda parte introducit in speciali unum
baratarium modernum maliciosissimum, qui male tractatus fuit a
daemonibus, qui sunt ministri et custodes istius bulgiae, ibi:
^Io vidi.~  In tertia dictus spiritus manifestat aliquot socios
suos, qui similiter vendiderunt dominos suos, sicut ipse optimum
dominum suum, ibi: ^Lo duca dunque.~  In quarta et ultima
ostendit quomodo praedictus spiritus sagacissimus deceperit omnes
daemones et evaserit dimittens eos in lite et scandalo, ibi: ^O
me! vedete.~  

	|1-3.~  Ad primum ergo dico, quod autor volens descendere
ad secundam speciem baratariorum, primo praemittit pulcram
continuationem ad materiam pertractatam, in qua se excusat quod
non potest reperire convenientem comparationem ad explicandum
bene actum obscenum et spurcum illius Barbariciae baratarii
veteris; ideo percurrit breviter multa opera quae viderat fieri
in mundo isto unumquodque sub certo signo.  Et dicit summatim se
vidisse in mari, in terra, in pace, in guerra, dari varia et
diversa signa pro diversis negotiis et diversis actibus, sed
numquam vidit signum simile superiori.  Ad literam ergo veniendo
autor primo tangit signa belli dicens: |Io vidi gi@a~, per hoc
notat se fuisse aliquando in exercitu, sicut patuit in
praecedenti capitulo, ubi fecit mentionem de Caprona, |cavalier~,
intellige tam de pedestribus, quam de equestribus; nam miles est
commune nomen tam ad pedites, quam ad equites, ut saepissime
patet apud Titum Livium, et alios antiquos historiographos,
|mover campo~; in hoc tangit actum bellicum, in quo est opus
magna cautela; nam nulla est maior sagacitas duce belli, quam
scire bene ponere et levare unum campum, quod attribuitur regi
Pyrrho ad singularissimam laudem, ut ait Hannibal sagacissimus
dux belli, et dicit: |e cominciare stormo~, idest, tumultum, et
rumorem contra terram obsessam, oppugnandam, qui actus etiam
habet fieri sub certo signo, |e far lor mostra~, sicut est de
more in castris, multis de causis, cum aliquo instrumento, |e
talvolta partir per loro iscampo~: idest, fugere ad vitandum
damnum et verecundiam; ad quod etiam solet dari certum signum.

	|4-6.~  Et subdit autor, se etiam vidisse unam terram
tumultuare, in qua tumultuatione datur aliquod signum a partibus,
et hunc actum dicit expresse se vidisse in civitate aretina, quae
est confinis suae patriae Florentiae.  Ideo apostrophat ad eius
cives, dicens: |O aretini, io vidi corritor~, idest, homines
currentes in furore populari, |per la terra vostra~, scilicet per
Aretium.  Ad quod sciendum quod aliqui dicunt, quod hoc accidit
tempore quo ghibellini fuerunt expulsi de Florentia, quia tunc
guelphi percurrerunt civitatem more praedonio.  Sed istud videtur
impossibile, quia tunc autor non erat natus, aut erat parvulus. 
Alii dicunt, quod hoc fuit quando Tarlati de Petramala fuerunt
expulsi in MCCCVII; nec istud videtur posse stare, cum autor
nondum vidisset ista in MCCC, quando habuit istam suam visionem. 
Et ideo est hic considerandum, quod propter partialitates, quibus
jamdiu misera Italia laceratur, multae mutationes, tumultus, et
vani furores fuerunt ex omni parte, et specialiter in Tuscia, ut
saepe patet in libro isto; et maxime in civitate aretina, sicut
diebus istis vidimus de facto, quod saepe mutationes et
novationes fecit, ex quo deducta est ad desolationem; quae
antiqua et nobilis civitas quondam unum ex capitibus Tusciae
habebatur, teste eodem Livio.  Autor ergo in juventute sua ante
sui expulsionem de patria viderat istum tumultum, quia reperit se
ibi aliquo casu, vel aliqua de causa.  Dicit ergo: |e vidi gir
gualdane~, idest, masinatas, brigatas, in dicto tumultu Aretii,
vel etiam alibi.  Et sequitur: |ferir torniamenti.~  Hic
considera, quod aliqui glorificare volentes suam patriam, dicunt,
quod ista torneamenta et equisternia facta sunt Aretii tempore
episcopi Guidonis de Tarlatis de Petramala, qui vir valentissimus
terram illam maxime exaltavit, et exornavit viris, viribus,
muris, et omni opere pulcro.  Sub quo multi viri militares
exercebant se in istis rebus bellicis.  Sed quicquid dicatur,
istud est alienum a proposito, quia dictus episcopus magnificus
non claruit tempore autoris, imo post eius mortem.  Nec dubito
quod si novisset gesta eius, non tacuisset omnino; ideo dico,
quod autor non refert amplius dictum suum ad Aretium, imo ad
alias terras, quia autor poterat vidisse ista spectacula
Florentiae, Bononiae, Ferrariae, et alibi, nec est vis ubicumque
viderit; dicit ergo: |e vidi fedir~, idest, feriri, |torneamenti
e correr giostra~,

	|7-9.~  et omnia sub diversis signis, unde dicit: |quando
con trombe~, sicut in movendo campum, vel oppugnando terram, vel
in proelio, quia istud signum est maxime accendens animos
bellantium, |quando con campane~, sicut in tumultuatione
civitatis, quia istud est proprium signum populi tumultuantis vel
festantis, |con tamburi~; istud est recte signum peditum, |e con
cenni di castella~, qualia sunt ignis, fumus, vexillum, |e con
cose nostrali~, idest, domesticis, quae sunt in nostro usu, |e
con istrane~; idest et cum rebus extraneis et inusitatis;

	|10-11.~  et venit ad propositum dicens: |vidi gi@a
cavalier n@e pedon mover con s@i diversa cenamella~; supple, qualis
erat fistula, quae exibat de culo illius ribaldi Barbaricciae, et
vult dicere uno verbo: haec omnia pro tanto dixerim, quia simile
signum non valeo reperire praedicto.

	|12.~  Et ad perfectionem comparationis addit signum
navale, dicens: |n@e vidi nave~, supple moveri, |a segno di
terra~, sicut navigant aliquando ad mirram quae lucet in
portubus, |o di stella~, sicut ad tramontanam.

	|13-15.  Noi andavam.~  Nunc autor descendit ad materiam
principaliter intentam; et primo continuans se ad praecedentia,
dicit: quod ibant cum ista egregia societate quae movebatur sub
tam nobili sono; dicit ergo: |Noi andavam con li dieci dimoni~,
scilicet datis nobis a Malacoda; et quia talis societas erat
valde terribilis, ideo antequam procedat ulterius prorumpit in
unam exclamationem, dicens admirative: |ah fiera compagnia~! et
continuo respondet quaestioni tacitae, quia posset aliquis
dicere: et quare habebas societatem et familiaritatem talium? cui
respondet autor ad sui excusationem: |ma nella chiesa coi santi,
e in taverna coi ghiottoni~, supple: debet homo esse, vel
convenit esse.  Et hic nota quod autor per hoc figurat, quod vir
bonus et sapiens aliquando potest licite et honeste sine nota
infamiae conversari cum infamibus, cum debitis circumstantiis,
semper intelligas, secundum exigentiam temporis et loci; sicut,
gratia exempli, unus honestus religiosus vel unus civilis
mercator ibit aliquando in navi inter lenones et meretrices, quia
aliter facere non poterit; et tunc talis est vir virtuosus cum
vitioso, quale est vinum cum faece et oleum cum amurca, quae non
corrumpuntur ab eis, imo proficiuntur, quia virtus sine
adversario marcet.  Hoc autem pro tanto dixi, quia audivi multos
allegantes istud dictum autoris ad suam excusationem cum haberent
societatem discolorum; non debes ergo credere quod autor dicat
simpliciter quod deceat conversari cum gulosis in taberna nisi in
casu necessitatis, sicut aliquando contingit in itinere, quod non
potest vitari societatem talium, imo indiget ea maxime quando
ignorat viam, vel quando via non est tuta, sicut nunc in
proposito erat.

	|16-18.~  Et tangit autor suam intentionem dicens: |la
mia intesa~, idest, tota mea intentio, licet talis societas esset
mihi gravis, |era pur a la pegola~, idest, solum ad materiam
baratariae quae punitur in pice, ita quod, non obstante tam
peregrino signo ducis et turpi actu sociorum, volebat perfecte
videre illam materiam, unde dicit: |per vedere ogni contegno~,
idest, omnem continentiam, idest, quidquid continetur in genere
intra bulgiam, |e de la gente ch'entro v'era incesa~; idest, de
baratariis, qui intus fervent.  Hoc dicit, quia non viderat ad
plenum de eis, imo de prima specie tantum; nunc restat dicere de
secunda.

	|19-24.  Come.~  Hic autor describit actum istorum
incensorum per unam comparationem notissimam navigantibus; et
dicit breviter quod isti piceati nunc extollebant se supra picem,
nunc se retrahebant subito sub ipsam, sicut recte faciunt
delphines quando praesentiunt tempestatem.  Dicit ergo: |alcun
de'peccatori mostrava talor il dosso~, scilicet extra superficiem
picis, |ad alleggiar la pena~, idest, ad alleviationem poenae
intrinsecae, scilicet bulloris, caloris, |et ascondea~, scilicet
ipsum dorsum, |in men che non balena~, idest, corruscat, quasi
dicat, in instanti ad evitandam poenam extrinsecam daemoniorum. 
Bene audisti quomodo supra aptaverunt unum, et statim audies de
alio; et hoc faciebant, |cos@i come i delfini~, supple, aliquando
ostendunt dorsum natando, saltim, |quando fanno segno con l'arco
de la schiena~, idest, cum spina dorsi, quod tunc recurvat in
modum arcus, |ai marinar che s'argomentin di campar lor legno~,
scilicet antequam tempestas opprimat eos.  Et nota quantum
comparatio sit pulcra et propria: sicut enim delphinorum multa
sunt genera in mari, ita baratariorum multa sunt genera in ista
pice amara: delphines habent pellem nigram, et ita baratarii sunt
denigrati infamia: delphinus tempore tempestatis fugiens de fundo
ad superficiem, nunciat navigantibus futuram tempestatem; ita
baratarius quando detegitur extra picem tempore tempestatis,
quando est accusatus, ita quod non potest plus latere, dat signum
aliis navigantibus in pice quod provideant suo ligno, idest
officio, ne similis tempestas et jactura veniat super eos: vel
vis dicere, quod si aliquando baratarius vult recedere a pice
statim diabolus retrahit eum sub picem, et reinvolvit eum, quia
barataria est unus viscus tenax, a qua homo nescit se faciliter
deviscare.  Plinius etiam dicit incredibilia de levitate et
celeritate delphini: dicit enim quod est velocissimum omnium
animalium non solum marinorum, sed velocior ave, acrior telo
transvolat vela navium; ita promptissimus et expeditissimus est
baratarius, ut statim patebit in uno.

	|25-30.  E come.~  Hic autor descripto actu natantium per
picem per unam comparationem pulcram, nunc describit actum
aliorum stantium ad ripam per aliam comparationem pulcriorem,
quae est notissima omnibus.  Ordina sic literam: |E i peccatori
stavan d'ogni parte~, circumcirca bulgiam juxta ripam, |s@i come i
ranocchi stanno all'orlo~, idest,  ad extremitatem, |de l'acqua
d'un fosso pur col muso fuori~, in terra, |s@i che celano i pedi e
l'altro grosso~; idest, residuum corporis; |ma cos@i se ritraean
sotto i bollori~, scilicet illi peccatores, |come s'appressava
Barbariccia~, qui erat dux decinae.  Et hic nota quod comparatio
est propriissima: sicut enim ranae stant inclusae in fosso, ita
isti; sicut rana est animal foedum, ita baratarius infamis; sicut
rana non potest retrahi de palude, ita isti non possunt retrahi
de pice; sicut rana est meticulosa, et abscondit se ad omnem
parvum motum, ita isti semper suspiciosi timent ad omne verbum,
ne detegantur fraudes; et saepe fugiunt, et saepe nesciunt
evadere, sed capiuntur et lacerantur, quia scilicet spoliantur
bonis male quaesitis et saepe privantur vita cum summa ignominia,
sicut laceratus fuit spiritus, de quo statim dicetur.

	|31-36.  Io vidi.~  Ista est secunda pars generalis, in
qua autor describit singulariter unum summum magistrum baratariae
per tempora moderna.  Et primo praemittit quomodo iste fuit
captus dum remansisset ad ripam fossi, sicut contingit saepe quod
una rana remanet, aliis fugientibus sub aquam.  Dicit ergo: |Io
vidi~, et quia vidit rem horribilem nimis, ideo addit: |et ancor
il cor mi raccapriccia~, idest, adhuc tremit quando recolo
propter horribilitatem poenae, |uno aspettar~, dum sic Barbaricia
iret circa fossum et custodiret ne aliquis exiret picem, a
simili, |cos@i come incontra ch'una rana rimane~, quae minus
timet, |e l'altra spiccia~; idest, separat se et refugit sub
aquam prae timore: iste autem erat quidam spiritus navarriensis,
|e Graffiacane~; bene audisti in praecedenti capitulo, quod iste
scalpit alios baratarios, ideo bene autor dat sibi officium
capiendi et trahendi istum, ut sibi debite solvat de barataria;
ideo dicit: |che gli era pi@u di contra~, idest, magis recte ex
opposito, |gli aroncigli@o~, idest, cum uncino cepit,
|l'impegolate come~, idest, capillos impiceatos, |e trassel su~,
scilicet, de pice supra aquam, quod fuit horribile videre; ideo
dicit: |che mi parve una lontra.~  Ad cuius cognitionem est
sciendum, quod lontra est animal aquaticum, palustre, longum,
pilosum ad modum vulpis, nigrum cum muso acuto, et est valde
inimica piscatoribus; nam non contenta piscibus quos libere
vagantes capit, saepe dilacerat retia piscatorum plena piscibus,
ita quod pisces capti evadunt.  Modo considera bene propriam
comparationem autoris.  Lontra enim est nigra, ita baratarius;
lontra stat in valle mortua, sicut iste in stagno picis; lontra
est animal insidiosum et damnosum, ita baratarius; lontra liberat
multos pisces captos, ut lucretur modicum et saepe nihil, ita
baratarius saepe pro parvo lucro relaxat multos captivos, sicut
statim dicetur de uno, imo tota die videmus hoc de facto; sed
lontra finaliter capitur cum uno instrumento ferreo acuto; et ita
baratarius captus est et tractus cum unco sive uncino ferreo, et
crudeliter tractatus sicut lontra.

	|37-42.  Io sapea.~  Hic autor ostendit quomodo se
habuerint alii daemones ad istum captum, quia omnes clamabant et
incitabant unum furiosiorem caeteris contra ipsum.  Ordina sic
literam, et descende inferius ibi: |i maledetti~, scilicet decem
daemones, |gridavan tutti insieme, o Rubicante~, iste erat ardens
ad praedam, unde audisti in praecedenti capitulo quod vocatus
fuit insanus, |fa che tu li metta li unghioni adosso~, idest,
ungues magnos, recurvos, rapaces, |s@i che tu lo scoi~, idest, ita
quod excories ipsum; et nota recte verbum maligni baratarii, ita
dicebat Nero officialibus suis quando dabat eis officia: ita fac
ut nullus aliquid habeat.  Modo debes reverti supra, ubi autor
dicit: |io sapea~; hic enim autor facit unam parenthesim, idest
interpositionem quasi dicens: bene cognoscebam eos quando se
invicem vocabant.  Dicit ergo: |Io sapea gi@a il nome di tutti
quanti, s@i li notai~; hoc exponunt aliqui, idest per notas
signavi secundum memoriam artificialem; istud est vanum dicere,
quia non erat opus memoria artificiali viro naturaliter
memorioso, qualis erat Dantes, pro tam parvo numero, |quando
foron eletti~, scilicet a Malacoda, ut patuit in fine
praecedentis capituli, |e attesi come~, supple, se vocabant, |poi
che si chiamaro~, quasi dicat: non solum attente notavi nomina
eorum quando Malacoda fecit monstram de eis, sed etiam postea
quando unus alium nominabat aliquo casu.

	|43-45.  Et io.~  Hic autor ostendit quomodo, ex quo
sciebat nomina daemonum crudelium, voluit scire nomen istius
captivi; unde dicit: |et io~, supple petivi, |o maestro mio, fa'
se tu puoi~; hoc dicit quia non videbatur bene possibile loqui
cum isto in tanto furore, aut impetrare licentiam ab istis iratis
loquendi secum, ideo dicit: |che tu sappie chi @ee lo sciagurato~,
idest, iste qui infeliciter captus est ab istis, qui solus
incidit in ungues eorum ex tanto numero peccatorum; ideo bene
dicit: |venuto a man de li aversari suoi~, quia ita hostiliter
agunt secum;

	|46-47.~  et ponit interrogationem Virgilii ad illum
spiritum et illius responsionem.  Dicit ergo: |Lo duca mio~,
scilicet Virgilius volens satisfacere voto meo, quia vere iste
bene merebatur nominari in isto tractatu, quia fuit solemnis
artifex huius artis, ut cito videbis, quia ludificabitur omnes,
|li s'acost@o a lato~, ut habilius loqueretur in medio tot
circumstrepentium, |e dimandollo, ond'ei fosse~:

	|48-51.~  et ponit responsionem illius pleniorem, quia
ille interrogatus de gente vel de patria, describit se a gente, a
parentibus, ab officio, ac insuper a vitio, quo damnatus est.  Et
ad evidentiam huius rei peregrinae, volo te scire, quod, prout
imaginor, Dantes habuit istud novum Parisius cum ibi esset gratia
studii post indignam expulsionem suam; et quia notaverat
inauditas fraudes et profundas malitias istius diaboli, qui plus
sciebat omni diabolo, decrevit facere perpetuam memoriam de eo. 
Unde nota quod iste infelix fuit natione hispanus de regno
Navarriae, natus ex nobili matre et vilissimo patre.  Qui cum
prodigaliter dilapidasset omnia bona sua, ut audio, tandem
desperate suspendit se laqueo, ita quod debet esse arborificatus
in circulo violentorum contra se.  Iste ergo filius vocatus est
nomine Ciampolus, quem mater sua nobilis domina posuit ad standum
cum quodam nobili; qui scivit ita sagaciter se habere, quod
factus est illi in brevi carissimus; et sic fama prosperante et
favore domini coadiuvante, iste intravit curiam regis Thebaldi,
qui ultra reges Navarriae fuit vir singularis justitiae et
clementiae, et summa sagacitate tam mirabiliter adeptus est
gratiam et favorem regis: qui rex amoratus de eo commisit totam
curiam regendam manibus eius, ita quod conferebat beneficia, et
omnia ministrabat.  Tunc coepit astutissime baratare et
accumulare; et licet saepe fieret querela de eo, rex nihil
credere volebat; et sic continuo crescebat audacia audacissimo. 
Nunc ad literam: dicit Ciampolus Virgilio: |Io fui del regno di
Navarra nato.~  Hispania enim habet quinque regna in se, scilicet
regnum Castellae, Aragoniam, Navarriam, Portugallum, et Granatam,
quae est infidelis, quia per saracenos detenta.  Et tangit suam
fortunam, dicens: |mia madre che m'avea generato d'un ribaldo~,
et ego non degeneravi, quia fui ribaldior eo, nam omne ortum
attestatur ei, a quo oritur; |distruggitor di s@e e di sue cose~;
sic usus est duplici violentia, |a servo d'un signor mi pose~:
idest, ad serviendum cuidam nobili post mortem patris.

	|52-54.~  Deinde tangit officium suum cum dicit: |poi fui
famiglio del buon re Tebaldo.~  Et hic nota, quod hoc notanter
tangit, quia tacite vult dare intelligi: licet essem factor
optimi domini, tamen eram pessimus.  Et sic est valde
periculosum, quando dominus est bonus, et habet officiales
pravos, quia faciunt sibi verecundiam et damnum sine sua scientia
vel culpa; et de multis legi et vidi; sicut non est diu, quod
dominus Cluniacensis legatus Urbani V in Bononia, qui de se erat
vir nobilis, bonus et prudens, habuit in vicarium Bartholinum
Ruinum baratarium ribaldissimum, qui semper fecit sibi infamiam
et odium multorum; nec unquam, nescio quo diabolo caecante,
volebat audire malum de eo, et invitus dimisit eum cum magna
indignatione.  Quanto laudabilius et prudentius egit Cambises rex
persarum, qui judicem suum qui tulerat sententiam falsam pro
pecunia, fecit excoriari, et pelle eius sedem judiciariam
cooperiri!  Deinde filium eius jussit in eadem sede sedere, ut
semper memor paternae poenae ageret juste et fideliter cum
omnibus.  Talem mortem merebatur Ciampolus, quem, quia multos
excoriaverat in vita, auctor facit nunc sic excoriari.  Ciampolus
ultimo tangit suum vitium, dicens: |quivi~, scilicet in curia
dicti regis, |mi misi a far baratteria~, dando officia et honores
pro pecunia; quae poterat juste conferre ex officio suo; ideo
dicit: |di che io rendo rasone in questo caldo~, idest, reddo
rationem villicationis meae, quasi dicat: nunc luo poenam dignam
in ista pice bulliente.

	|55-57.  E Ciriatto.~  Hic autor ostendit effectum
narrationis Ciampoli; quia bene assignaverat rationem suam,
recepit dignum praemium a ministris talis curiae, quia scilicet
unus daemon iniecit dentes in eum, et crudeliter laceravit.  Unde
dicit: |e Ciriatto~, quem supra autor vocavit sannutum, unde
dicit: |a cui una sanna uscia di bocca d'ogni parte come a
porco~, scilicet apro, ita quod habebat bonum cultellum paratum
ad excoriandum, |li fe sentir come l'una sdrucia~, dissuebat, 
dilacerabat.

	|58.~  Et explicat miserabilem infelicitatem istius, nisi
fuisset subitus succursus, per unam metaphoram pulcerrimam; et
dicit breviter quod miserrimus devenerat ad manus crudelium
cattarum.  Et hic, lector, volo te advertere quanta arte autor
noster nititur declarare istam materiam occultam, quia ipsam
nobis aperit per varias figuras et multiplicat comparationes
proprias.  Comparavit enim baratarios supra canibus, delphinis,
ranis; nunc vero cattis et muribus, quae comparatio non est minus
propria quam praedictae.  Cattus enim quasi capiens sorices, est
mordax, armatus dentibus et unguibus; habet enim ungues acutos
quos extendit et retrahit ad raffandum.  Mus vero est animal
insidiosum, qui latenter rodit et rapit, ideo ab aliquibus
vocatur rattus, et in occulto furatur, et est timidus et fugax,
sicut iste Ciampolus.  Ad propositum ergo autor vult dicere uno
verbo, quod sicut cattae odiosae lacerant murem dentibus et
unguibus, et de ipso ludibrium faciunt, ita daemones istum
Ciampolum dentibus et uncinis suis, et de ipso ludibrium faciunt,
ut statim dicetur.  Modo considera convenientiam similitudinis:
mus rapit et rapitur a catto, et cattus mordetur a cane, et ita
parvus baratarius a medio, et medius a maiori.  Ideo bene jam
dixit quod iste pervenerat ad manus adversariorum suorum.  Ad
literam ergo: dicit autor, |il sorco~, idest, topus, more
florentino, |era venuto tra male gatte~; idest, inter istos
daemones habentes malas branchas, sicut dictum est supra,

	|59-63.~  sed dux eorum defendit eum ab aliis, ut daret
Virgilio spatium petendi si vellet audire de pluribus.  Dicit
ergo: |ma Barbariccia il chiuse con le braccia~, tamquam dux
superior eorum, qui poterat eis praecipere, |e disse: state in
l@a~, quasi dicat: facite vos retro, |mentr'io l'inforco~, idest,
interim dum figo eum cum furculi meo ferreo, quod habet plures
dentes acutos ad feriendum, et recurvos ad trahendum.  Et
ostendit quare fecit eos parum cessare, dicens: |e rivolse la
faccia al mio maestro~, scilicet Virgilium qui stabat perplexus
quia nesciebat si debebat plus posse loqui cum illo vel
expectare, |e disse: dimanda ancor se pi@u disii~, idest, si
desideras, |saper da lui~, idest, scire plura ab eo, quia iste
novit quicquid potest sciri in ista magna arte baratariae
theorice et pratice, |pria ch'altri il disfaccia~, quasi dicat:
bene vides quomodo isti sunt apti ad extorquendum sibi aliquid de
suo, ita quod unusquisque vult particulam suam.  O quotiens vidi
similem casum!  Camerarius vult suam, cancellarius suam, imo
portarius, ita quod infelix nunquam potest recedere nisi totus
depilatus; sed certe iste placet mihi, licet esset magnus
furcifer, quia finaliter decipiet omnes, qui ita spoliaverunt
eum, et seminabit rixam inter eos.

	|64-67.  Lo duca: donque.~  Ista est tertia pars
generalis, in qua autor ostendit quomodo iste excellens
baratarius manifestaverit aliquot alios quos familiariter
noverat.  Et primo ponit interrogationem Virgilii ad illum,
dicens: |Lo duca~, scilicet Virgilius dixit: |donque or di' de
gli altri rii~, idest, de bonis baratariis reis mortuis, et
poenae, et specialiter, |cognosci tu alcun che sia latino~,
idest, italicus, quia italici noverunt bene baratare, quasi
dicat: dixisti mihi de baratarijs quas fecisti in Hispania, sed
vellem scire de aliquo nostro italico, |sotto la pece~? idest,
qui bene noverit artem baratandi in occulto.  Et continuo ponit
responsionem illius, dicens: |e quelli~, scilicet Ciampolus
respondit: |Io mi parti'poco @ee~, scilicet, quando fui tractus
paulo ante a Graffiacane extra picem, |da uno~, scilicet
baratario famoso, |che fu di l@a vicino.~  Vult dicere, quod iste
fuit de Sardinia, quae est vicina Italiae, imo est insula
Italiae.  Unde nota quod Sicilia et Sardinia, duae sunt insulae
Italiae, quarum una est propinqua Italiae, divisa ab ea angusto
brachio maris ex parte orientis; altera vero, scilicet Sardinia,
est in mari Tyrrheno inter Italiam et Africam, magis longinqua ab
Italia, quarum utraque est fertilissima insula, et fuit olim
saepe praeda barbarorum, unde fuit causa magnorum et multorum
bellorum inter romanos et africanos.  Nota etiam quod autor
utitur hic isto vocabulo |latino~ solum pro italico, sicut
vulgares capiunt; nam loquendo proprie et literaliter, omnes qui
utuntur grammatica latina generaliter appellantur latini, sicut
galli, germani, anglici, hispani et alii multi; et tamen
vocabulum tractum est ab Italia, quia italici grammaticam
invenerunt distinctam a graeca, et rex Latinus linguam italicam
emendavit et correxit;

	|68-69.~  et optat Ciampolus sibi quod nunquam
recessisset ab isto sardo, dicens: |cos@i foss'io ancor con lui
coperto~, scilicet sub pice, quia haberem minorem poenam,
scilicet calorem picis tantum; ideo dicit: |ch'io non temerei
unghia n@e uncino~, ut de dente nihil dicam.

	|70-72.  E Libicocco.~  Hic autor ostendit qualiter
dolorose fuerit interrupta narratio loquentis, quia ubi primo
habuerat de dente, nunc habuit de uncino, de quo dicebat se
timere.  Dicit ergo: |e Libicocco disse: troppo avem sofferto~,
quasi dicat: iste vadit per ambages ut interponat tempus, nec
factum fuit tardius dicto, unde dicit: |e presegli il braccio col
ronciglio~, idest cum uncino suo ferreo efficaciter, |s@i che
stracciando ne port@o un lacerto~, idest, unum musculum, et more
baratarii dedit sibi unam malam depennatam.

	|73-75.~  Et subdit quomodo aliquo daemone parante facere
sibi peius, dux daemonum defenderit eum.  Unde dicit:
|Draghignaccio~, peior et saevior Libicocco, |ancor volle dar di
piglio~, idest, voluit capere ipsum cum uncino suo, |giuso a le
gambe~, ne posset fugere quia erat multum agilis et velox, ut
statim patebit; ideo volebat facere ipsum cadere ad terram, ut
omnes habilius ferirent ipsum.  Et ecce succursum; |onde 'l
decurio loro~, idest, Barbariccia qui erat dux decem daemoniorum
inclusive, |se volse intorno intorno~, repetit bis ad
compescendum furorem eorum, |con mal piglio~, scilicet torvis
oculis, et turbata facie, et sic sedavit eos; per hoc autem
figurat autor, quod etiam in genere sceleratorum oportet esse
aliquem ordinem et reverentiam superioris, sicut patet tota die
in campis, societatibus et coniurationibus.

	|76-80.  Quand'elli.~  Nunc autor revertitur ad primum,
et ostendit quomodo Virgilius, sedato furore daemoniorum,
petiverit ab illo Ciampolo ut prosequeretur illud quod incoeperat
narrare, sed non potuerat finire, quia daemon laceraverat sibi
brachium.  Dicit ergo: |il duca~, scilicet Virgilius, |dimand@o
senza dimoro~, idest, sine dilatione, quia non erat nunc tempus
exordiendi cum isto, |a lui~, scilicet Ciampolo, |ch'ancor mirava
sua ferita~, idest, respiciebat vulnus brachii cum tremore, quia
brachium erat spoliatum bona parte carnis solidae infirmae, quia,
ut audisti, unus daemon extirpaverat sibi unum lacertum,
|quand'elli foro un poco rappaciati~, idest repacificati,
requietati erga illum, in cuius destructionem coniuraverant
omnes, |chi fu colui, da cui di' che facesti mala partita~? quia
scilicet male pro te recessisti ab eo, quia melius fuisset tibi
adhuc esse cum eo sub pice inter baratarios, quam esse hic inter
istos, |per venire a proda~; idest, ad extremitatem picis juxta
terram.

	|81-84.~  Et subdit responsionem Ciampoli ad quaesita,
qui specificat quis fuerit ille sardus.  Ad cuius cognitionem est
sciendum, quod iste frater Gomita, de quo fit hic mentio, fuit
vicarius et locumtenens judicis Nini Pisani in Sardinia, summus
baratarius, quem finaliter ipse Ninus fecit suspendi, quia
relaxaverat et liberaverat certos inimicos eius quos habebat sub
custodia, pecunia corruptus.  Unde te oportet ulterius scire,
quod olim januenses et pisani, duo potentissimi populi in mari,
confoederati inter se magna classe recuperaverunt insulam
Sardiniam de manibus barbarorum infidelium Africae.  Insula
recuperata convenerunt inter se, quod januenses avidi praedae
asportarent quidquid praedae esset super terram, pisani vero
solum haberent nudum solum.  Quo facto pisani, reparata et
reformata insula, diviserunt eam in quatuor partes, quas
appellaverunt judicatus; et constituerunt quatuor rectores, quos
appellaverunt judices.  Nomina autem judicatuum sunt ista: primus
vocatus est ^Logodoro~, idest locus aureus, quia ista est pars
fertilior et amoenior; secundus, ^Chalari~, et est nomen antiquum
retentum ibi, nam ^Chalari~, fuit olim famosa civitas ibi, ut
dicit Pomponius Mela; tertius judicatus dictus est ^Arborea~;
quartus et ultimus |Gallura~, sic vocatus a comitibus pisanis,
quibus datus fuit iste judicatus, qui portant gallum pro
armatura, de quibus fuit praedictus judex Ninus, olim expulsus de
civitate pisana; de quo dicetur Purgatorii capitulo VIII.  Et de
isto judicatu fuit praedictus frater Gomita.  Nunc ad literam;
dicit autor: |et ei~, idest, et ille Ciampolus, |rispose~: ille a
quo recessi, infortunio meo, |fu frate Gomita.~  Describit ipsum
a nomine proprio, a loco, et a vitio; unde dicit: |quel di
Gallura~, de Sardinia, |vasel d'ogni froda~, quasi dicat: erat
totus conflatus ex omni genere fraudium, armarium omnis malitiae;
ideo erat dignus socius Ciampoli, solitus conversari libenter
secum sub pice.  Et tangit in speciali unam baratariam, quae
imposuit finem fraudibus eius, quia fuit suspensus cum uno uncino
ferreo; unde dicit: |Ch'ebbe i nimici di suo donno in mano~,
idest, judicis Nini, domini sui in potestate et bailia sua. 
Sardi enim et siculi vocant dominos suos donnos, sicut et
hispani, sub quorum dominio utraque insula aliquando fuit, ut
saepe patebit.  Ideo autor utitur proprio vocabulo gentis, |e fee
lor s@i~, idest, ita bene egit cum eis, |che ciascun se ne loda~,
quia scilicet dimisit eos recedere impune:

	|85-87.~  et declarat modum, quia non ex pietate, sed
cupiditate; unde dicit: |danar si tolse~, quibus frangitur omnis
fides, |e lassolli di piano~, ex pacto facto; ne credas quod isti
aliter evaserint rumpendo carcerem vel corrumpendo custodes,
sicut solet aliquando contingere.  Et talis est fides sardorum,
ut dicit Florus; et dicit: |s@i come dice~, scilicet mihi et aliis
sociis sub pice, quia quilibet libenter confert de arte sua, et
unicuique experto in arte sua credendum est.  Unus enim dicit:
ego fui lucratus tantum uno verbo; dicit alius: ego plus lucratus
sum tacendo quam tu loquendo; et ne credas istum infamatum et
damnatum isto solo crimine, dicit: |e fu anche barattier non
picciol ma sovrano~, ita quod portat palmam, |ne gli altri
offici~, scilicet conferendo et dispensando alia officia per
pecuniam.

	|88-90.  Usa.~  Hic Ciampolus nominat alium magnum
baratarium de eadem insula Sardiniae.  Ad cuius cognitionem est
sciendum, quod iste alter sardus vocatus Michael Zanche fuit
factor matris regis Entii, filii naturalis potentis Federici II,
et vicarius ipsius regis Entii, qui fuit adeo solemnis
baratarius, et ita scivit solerter natare sub pice, quod mortuo
ipso rege Entio in carcere bononiensium, ipse Michael accepit
matrem eius in uxorem, et sic factus est dominus judicatus
Logodori.  Dicit ergo: |donno Michel Zanche di Logodoro~, quia
fuit de illo nobili judicatu, |usa con esso~, scilicet cum
praedicto fratre Gomita.  Et ostendit quare libenter invicem
conversantur, quia confabulantur inter se de multis et magnis
baratarijs, quas faciebant in Sardinia.  Unde dicit: |le lingue
loro~, scilicet Gomitae et Michaelis, |non si senton stanche~,
quia numquam cessant, |a dir di Sardigna~, scilicet quomodo
baratabant, ille Galluram, iste Logodorum; et ego tertius, quando
sum ibi, semper loquor de Navarria.  Et vult dicere breviter: nos
sumus tres boni socii, qui fuimus tres praecipui baratatores
trium optimorum dominorum; sed Ciampolus sciebat plus caeteris,
et tenuisset omnes ad scholam, ut statim audies.

	|91-93.  Om@e! vedete.~  Ista est quarta et ultima pars,
in qua autor mirabili arte fingit, quod iste Ciampolus summa
astutia et versutia deluserit omnes; et primo Ciampolus ad
cautelam fingit se timere insultum illorum daemoniorum, quod
totum facit ut impetret sibi spatium dicendi, sicut jam bis
fecerat, ut sic diutius transeat sine poena, et ut capiat
commodum fugiendi de manibus istorum, sicut tandem faciet.  Dicit
ergo: |om@e~!  Idest,  heu mihi! quid video, |vedete l'altro che
digrigna~, scilicet cum dentibus, |io direi anche~, quasi dicat:
nominarem adhuc alios peritos baratarios et baratarias inauditas,
|ma io temo ch'ello~, qui sic subsannat, |non s'aparecchi a
grattarme la tigna~, quasi dicat: timeo ne iste scalpat mihi
caput cum dentibus, sicut alius scalpsit mihi ilium, alius
brachium, quasi dicat: timeo ne velit purgare et punire
baratariam in me.  Et hic nota pulcerrimam metaphoram autoris
licet sit de re turpissima; nam propriissime vocat baratariam
tignam multis rationibus: primo, quia sicut tigna est ita
radicata cuti capitis, quod non potest sine magna difficultate
extirpari, ita barataria tenaciter adhaeret cordi baratarii, quod
non nisi difficulter potest inde divelli, sicut jam totiens
dictum est: secundo, quia homo semper conatur tegere tignam, et
valde verecundatur si detegatur, ita accidit recte de baratario:
tertio, quia sicut tigna purgatur cum pice, ita barataria punitur
in pice.

	|94-96.~  Et subdit effectum malitiae Ciampoli, quia
impetravit ne scalperetur sibi tigna, quia dux daemonum retraxit
illum parantem irruere in eum.  Unde dicit: |el gran proposto~,
scilicet Barbariccia decurio, qui erat praepositus et praefectus
omnibus, |volto a Farfarello~, illi daemoni veloci, et ipse
Ciampolus, |che tralunava gli occhi per fedire~, idest, qui
obliquabat, variabat oculos more lunae causa feriendi ipsum,
|disse~, capiendo Farfarellum et retrahendo, |o malvagio
uccello~, bene vocat istum avem, quia habet alas et ungues ad
modum avis rapacis, et discurrit semper ad praedam, sicut jam
dictum est in fine capituli praecedentis de isto Farfarello
infrascatore, |fatti in cost@a~, scilicet, versus me.

	|97-99.  Se voi.~  Hic autor ostendit quomodo Ciampolus,
impetrata aliquali tregua, reversus est ad narrationem primam,
unde dicit: |lo spaurato~, scilicet navarriensis territus
praeteritis factis et praesentibus signis, |ricominci@o~, supple,
dicere, |appresso~, idest, continuans se ad jam dicta: |io ne
far@o venire se voi volete vedere o udire toschi o lombardi~: qui
inter alios italicos bene noverunt baratare.  Vult dicere
Ciampolus Virgilio  et Danti: ego feci vobis sermonem de duobus
sociis sardis propinquis Italiae; sed si vos vellelis videre
personaliter et audire aliquos de sinu Italiae, qui forte scirent
dare scaccum praedictis duobus, multi sunt sub pice qui libenter
venirent, si essent securi a manibus istorum.  Et adverte quod
notanter dixit de tuscis et lombardis, quia Dantes fuit tuscus et
Virgilius lombardus, quasi volens dicere tacite: hic sunt etiam
multi de vestratibus, si vos non pudet videre et audire eos in
ista infamia:

	|100-105.~  et repetit quod optat, dicens: |ma le male
branche~, idest, manus unguatae et uncinis armatae istorum,
|stian un poco in cesso~, idest, in quiete, quasi dicat, faciant
nobis modicum credentiam; |s@i ch'ei~, idest, in tantum quod ipsi
tusci et lombardi venturi, |non teman de le lor vendette~, quasi
dicat, non tractentur sicut ego male tractatus sum, quia unus
baratarius punit alium, |et io ne far@o venir sette per un ch'io
son~; vult dicere tacite, pro uno hispano baratario sunt septem
tusci et lombardi, et ita de aliis italicis; et dicit: |seggendo
in questo loco stesso.~  Audi falsitatem, quasi dicat: nolo
fugere, non, quia superius unus voluit capere ipsum per crura, et
deiicere ad terram; ideo dicit nunc quod vult ponere se ad
sedendum, et dicit: |quando sufoler@o~, idest, quando sibilabo,
|com'@ee nostro uso di far~, idest, sicut solemus sibilare, |alor
che alcun se mette fuori~, idest, quando aliquis egreditur picem. 
Hoc dicit, quia baratarii habent inter se sua signa, quibus se
invicem intelligunt.  Sibilus enim in mundo est actus furum, et
omnis baratarius est quodammodo fur, quia in occulto agit et amat
obscurum, et contractat rem alienam invito domino.

	|106-108.  Cagnaccio.~  Hic autor ostendit quomodo alius
daemon perpenderit de dolo Ciampoli, unde dicit: |Cagnaccio~,
magnus canis palatinus, |lev@o il muso crollando il capo~, sicut
facit homo habens ad indignationem quod alius minor et minus
sciens velit et tentet decipere alios maiores et malitiosiores,
|a cotal motto~, idest, tali modo loquendi cooperto, |e disse:
odi malicia ch'elli @a pensata per gittarse giuso~, scilicet sub
picem.

	|109-111.~  Et ponit responsionem Ciampoli ad verba
ipsius daemonis, qui subito adinvenit novum laqueum tamquam
promptissimus aconiator; nam  usus est simplicitate ad colorandam
malitiam suam.  Unde dicit autor, |ond'ei~, scilicet Ciampolus,
|ch'avea lacciuoli~, idest, maliciolas, quibus homines capiebat
et fallebat, |a gran divicia~, idest in magna copia, quasi dicat
qui erat ita bene fulcitus fraudibus, quod non oportebat
expectare ad liberandum, |rispose: malicioso son io troppo~,
loquitur ironice, quasi dicat: sum nimis simplex et fatuus, ecce
stultam malitiam meam, |quand'io procuro maggior tristizia a'
miei~, idest sociis meis, quos ego offero ad veniendum huc, ubi
habebunt duplo plus tristitiae quam sub pice, sicut ego infelix.

	|112-117.~  Et subdit autor quomodo quidam tertius daemon
post Farfarellum et Cagnacium perpendit de dolo Ciampoli; unde
dicit: |Alichin non se tenne~, idest, non potuit se continere
amplius, |e disse a lui di rintoppo agli altri~, idest, ex
opposito aliorum, quia erant omnes in ripa, |io non ti verr@o
dietro di galoppo~, sed cursu velocissimo; nam galoppus tenet
medium inter cursum et trottum, quasi dicat: si tu eris agilis
poterit prodesse tibi, quia habeo alas, |se tu ti cali~, idest,
si tu praecipitas te per ripam, quasi dicat, nihil cogitasti,
quia non evades, |ma batter@o l'ali sopra la pece~, quasi dicat:
persequar te volando, ita quod quando credes esse sub pice, eris
inter ungues meos, ergo: |lascisi il colle~, quasi dicat:
dimittatur culmen sive agger in quo sumus, et deiicias te per
ripam, unde dicit: |e la ripa sia~ vel |fia scudo~, quasi dicat:
reparaculum et defensio tua, quia parum tibi proderit, quia bene
concordabimus inter ripam et bulgiam postquam tu vis facere ad
capillos cum diabolo.  Unde dicit: |a veder se tu sol vali pi@u di
noi~, quasi dicat: bene erit mirabile si tu scies plusquam tot
diaboli bene armati et bene avisati, et qui noverunt totum: et
tamen plus sciet et poterit, sicut statim rei probabit eventus.

	|118.  O tu che leggi.~  Nunc autor describit unam pugnam
jocosam quae nata est inter daemones ex delusione istius daemonis
Ciampoli; et primo autor facturus mirabilem fictionem invitat
lectorem ad considerandam rixam, quam parat describere.  Dicit
ergo: |o tu che leggi~, idest, o tu lector, qui quaeris
delectationem ex hoc opere fatuoso, |udirai novo ludo~, idest,
ridiculosam pugnam noviter a me fictam, per quam ostendam tibi
qualiter unus minor decepit multos maiores, et quomodo
infrascaverit eos simul.

	|119-123.~  Et statim tangit evasionem Ciampoli, quia
daemones quaerentes decipere eum decepti sunt ab eo; unde dicit:
|ciascun~, scilicet, daemon, |volse gli occhi da l'altra costa~,
idest, transvertit visum ad aliam partem de industria, ut
ostenderet se velle dare dilationem illi, ut tertio loqueretur
cum Virgilio, |quel prima ch'era pi@u crudo~, idest, magis
crudelis et accensus, |a far ci@o~, et hic erat Alichinus qui
animosus minabatur sibi, ut audisti; sed Ciampolus qui nesciebat
minus eis non dormiebat; unde dicit: |Lo navarrese ben suo tempo
colse~, idest, captavit opportunitatem temporis cum locus esset
satis aptus, quia supra picem.  Et ecce quomodo: |ferm@o le piante
a terra e salt@o~, scilicet deorsum in picem, |in un punto~,
idest, in instanti, |e se tolse dal proposto loro~, quasi dicat:
subito evolavit de manibus Barbaricciae qui defendebat eum ab
aliis.  Unde adverte quod Ciampolus confabulando continuo cum
Virgilio et Dante, et dicendo quod bene cognoscebat talem tuscum
et talem lombardum, videns quod daemones removerant paululum
oculos ab eo, subito exiliit de brachiis Barbaricciae et saltavit
infra;

	|124-126.~  et tacta evasione, autor tangit effectum,
dicens: |di che ciascun~, idest, ob quam rem quilibet daemon in
generali, |fu compunto di colpa~, quasi dicat: doluit quod fuerat
in culpa praestando incaute materiam evadendi illi, vel secundum
aliam literam, |di colpo~, idest, punctura cordis: est tamen idem
effectus; |ma quel pi@u~, scilicet, Alichinus in speciali doluit
et erubuit magis, |che fu cagion del difetto~, quia fidebat quia
erat alatus, quod ille nullo modo posset evadere; ideo fuit
promptior ad persequendum.  Unde dicit: |per@o si mosse e grid@o tu
sie' giunto.~

	|127-129.~  Sed nihil fuit, ideo dicit: |che l'ali non
potero avanciar el sospetto~, idest, timorem, sicut etiam capitur
in capitulo proxime sequenti, quasi dicat, quod timor et suspicio
fecerunt Ciampolum velociorem quam alae Alichinum.  Ideo plus
potuit timor; sicut videmus aliquando a simili, quod urgente
timore pedes evadit ab equite, si cito invenit locum, ubi cito se
abscondat, sicut nunc Ciampolus fecit; ideo dicit: |quelli and@o
sotto~, scilicet Ciampolus ivit sub picem, nec unquam postea
comparuit, ita quod non potuit fieri vindicta de eo, imo ipse
fecit vindictam de omni distracio facto sibi ab istis, ut
videbis; |e quei~, scilicet Alichinus, |drizz@o il petto suso
volando~, ne tangeret picem.

	|130-132.  Non altrimenti.~  Hic autor describit
mersionem Ciampoli et reversionem Alichini per unam
comparationem, et dicit breviter quod Ciampolus ita se mersit in
picem et evasit ab unguibus Alichini infeste persequentis eum,
sicut aliquando anas se mergit in aquam et evadit ab unguibus
falconis hostiliter invadentis eam.  Dicit ergo: |l'anitra
s'attuffa gi@u di botto~, idest, mergit se subito, |quando 'l
falcon s'appressa~, scilicet sibi, |et ei~, scilicet falco,
|ritorna su cruciato~, idest, iratus quia amisit praedam, |e
rotto~, quia fatigatus nihil profecit, |non altrimenti~, quam
nunc Ciampolus se mersit et Alichinus redivit.  Et hic nota
quantum ista comparatio sit conveniens proposito.  Falco enim
avis volans alte, rapax valde bene figurat Alichinum alatum et
unguatum; anas vero bene figurat Ciampolum et omnem baratarium,
quia anas est animal aquaticum, palustre, aptum ad natandum, quia
habet pedes membranales, sicut iste natat in stagno isto; anas
est animal gurdum et aviditate cibi intrat retia et illaqueatur,
ita baratarius est cupidus et aviditate lucri intrat picem et
inviscatur; anas cum rostro suo seratili carpit herbas et vermes
et pisciculos latentes in herbis sub aqua in cibum suum; ita
baratarius.

	|133-135.  Irato.~  Hic autor ostendit quomodo alius
daemon sumpta occasione ex evasione Ciampoli devenit ad rixam cum
praedicto Alichino.  Dicit ergo: |Calcabrina irato de la buffa~,
scilicet quia ille baratarius ita deluserat eum et alios, et
tamen gaudens ipsum evasisse a manibus Alichini declinavit se
deorsum ut haberet materiam rixandi cum illo Alichino; ergo
iratus quia unus deluserat omnes, |li tenne dietro volando~,
scilicet post Alichinum, |invaghito che quei~, scilicet
Ciampolus, |campasse per aver la zuffa~, scilicet cum Alichino;

	|136-138.~  et ecce statim quod petebat quia dicit: |e
volse l'artiglie al suo compagno~, scilicet contra Alichinum,
|cos@i come al baratier~; idest, tam cito quam cito Ciampolus, |fu
disparito~, sub pice, |e fu ghermito con lui sopra 'l fosso~,
idest, fuit artigliatus cum illo, sicut avis avem artigliat;

	|139-141.~  sed Alichinus bene reddit sibi vicem, unde
dicit: |ma l'altro~, scilicet Alichinus, |fu ben sparvier
grifagno ad artigliar ben lui.~  Et hic nota quod comparatio
accipitris non potest esse magis propria, ut de se patet, quia
accipiter est volatilis, agilis, rapax, unguatus, astutus, quae
omnia bene competunt baratario.  Item nota quod accipitrum alius
vocatur nidasius, qui scilicet accipitur primo de nido antequam
induat plumas; secundus vocatur ramengus, qui scilicet incipit
volare de ramo in ramum; tertius dicitur grifagnus.  Et tangit
effectum condignum istius pugnae, dicens: |et ambedue~, scilicet
Alichinus et Barbariccia, |cadder nel mezzo del bogliente
stagno~, istius picis bullientis.  Et hic nota magnam phantasiam
autoris, qui sub velamine istius peregrinae fictionis tangit
subtiliter casum, qui saepe accidit de facto, et quem aliquando
vidi; nam per istos duos daemones intelligo duos magnos
officiales, quorum uterque est magnus baratarius; modo venit ad
curiam unus Ciampolus, scilicet quidam malitiosus, acuniator et
gulosus qui simulat se pecuniosum habere magnas lites; er quo
unus incipit velle capere eum et ipse astutissime dat dona, et
promittit multa, quia ducitur per verba; tandem dat se cuidam
tertio et dimittit utrumque delusum, qui concipiunt odium et
indignationem inter se, quia unus reputat se offensum ab alio,
quia uterque sperabat praedam; sed quid  accidit? ambo perdunt
praedam, quam persequebantur, et ambo cadunt in picem, idest in
infamiam, et ultra infamiam baratariae, omnes qui sciunt factum
rident et truffantur.

	|142.~  Deinde ostendit separationem istorum rixantium ab
invicem cum dicit: |lo caldo~, idest, calor picis ardentis, |fue
subito sghermitor~, idest, subitus separator istorum, ita quod
disghermivit eos ubi erant primo ghermiti inter se.  Et sic vide
quomodo ista litera bene confirmat illud quod dixi, quia per hoc
autor vult dicere, quod timor infamiae vel poenae facit istos
cessare ab aperta inimicitia, licet in animis eorum sint inimici
magni.

	|143-144.~  Et tamen fingit quod non poterant exurgere de
pice propter inviscationem alarum; unde dicit: |ma per@o di
levarsi era niente~, quasi dicat: frustra conabantur surgere, |s@i
avieno inviscate l'ale sue~, quasi dicat: satis possunt subito
pacificare se simulate et dissimulare odium quod non remaneant
inviscati infamia.

	|145-147.~  Sed ostendit remedium, quod continuo studuit
adhibere dominus eorum ad liberandos istos de pice.  Dicit ergo:
|Barbariccia~, qui et decurio illorum erat, |dolente~, scilicet
de casu tanti scandali et verecundiae, |con gli altri suoi~,
idest, cum aliis septem daemonibus, qui remanserant secum in
ripa, |ne fee volar quattro da l'altra costa~, scilicet ex
opposito latenter, ut extraherent illos duos socios de pice, |con
tutti raffi e assai prestamente~; per hoc intellige quod
Barbariccia dux et dominus istorum, idest principalis qui ducit
et regit curiam sicut vicarius, conatur cito recoperire istos et
trahere de infamia; ideo statim mittit socios qui interponant se,
et utantur artibus suis; et facit dici quod in nomine diaboli
fumus picis pervenit ad nares principis.

	|148-149.~  Et tangit modum succurrendi istorum dicens:
illis daemones, |discesero a la posta di qua di l@a~, idest, ex
utraque parte, quia quatuor praedicti ex una parte et alii
quatuor ex alia, scilicet Barbariccia cum aliis tribus, |porser
li oncini inverso l'impaniati~, idest, versus illos duos
inviscatos in pice ad sublevandum eos.  Et sic vide quod
baratarius semper portat raffum in manu, quia licet non exerceat
ipsum semper actu, tamen semper aptitudine.

	|151.~  Et concludit autor totum thema et capitulum,
dicens: |e noi lasciammo lor cos@i impacciati.~  Per hoc dat
intelligi quod viri sapientes non impediunt se in istis factis,
imo rident et habent sibi bonum tempus, et dicunt: dividant inter
se litem.  Et sic vide ex omnibus dictis in isto capitulo,
quomodo magni baratarii barattant et lacerant minores, et quomodo
minor interdum seminat litem inter eos, et fugit et evadit.  Et
hic ultimo volo te notare, lector, quod nullus est dominus, qui
possit vitare occultissimas insidias barattatorum; sed detectas
bene potest purgare et punire exemplo Alexandri justissimi
imperatoris romanorum.  Sicut enim scribit AElius Lampridius in
vita eius, Aurelius Alexander habuit optimos officiales, inter
quos fuit Ulpianus totius legalis scientiae thesaurus, et tamen
inter familiares eius inventus est unus nomine Turinus
nequissimus baratarius, qui quando praesentiebat quod imperator
erat facturus alicui aliquam gratiam praeveniebat illum talem, et
componebat secum de certo praemio, fingens se impetraturum
gratiam ab imperatore, cum tamen mentiretur.  Sed Alexander
cognita plene veritate, fecit ipsum ligari ad palum in platea, et
facto igne ex palea, foeno et lignis humidis circa eum, necavit
ipsum fumo, praecone clamante: fumo pereat qui fumum vendit.



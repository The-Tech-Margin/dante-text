	|SUMMARIUM.~  CANTUS DECIMUS ^in quo tractat sicut
postquam fuerint ingressi portam viderunt sculptilia in quadam
rupe; et primo angelum annunciantem Matrem Domini, ac etiam
Traianum imperatorem, et viduam petentem misericordiam; et in
fine de inventione superborum oneratorum petris.~

	|Proemio.~  ^Poi fummo dentro al soglio della porta.~ 
Postquam in superiori capitulo proxime praecedenti poeta noster
tractavit et determinavit de suo introitu ad purgatorium; nunc
consequenter in isto X capitulo agit et tractat de primo vitio
capitali, scilicet superbia, quod punitur et purgatur in primo
circulo purgatorii.  Et praesens capitulum potest breviter dividi
in tres partes generales, in quarum prima poeta describit
difficultatem viae per quam erant ituri, et cautelam eundi.  In
secunda describit insignes actus humilitatis, quae contrariatur
superbiae, quae hic punitur, ut sic doceat nos purgare istud
primum pessimum omnium vitiorum, ibi: ^L@a su non eran.~  In
tertia describit poenam ipsorum superborum, et facit invectivam
contra eos, ibi: ^Mentre io.~  

	|1-6.~  Ad primum veniens dico, quod poeta describit
difficultatem viae cum cautela eundi; sed primo praemittit
continuationem ad supra tactam materiam, et dicit, quod sensit
portam purgatorii claudi post ingressum eorum.  Unde dicit: ego
poeta Dantes, |la senti' esser richiusa~, scilicet, illam portam
purgatorii iterum claudi post apertionem, sicut primo erat clausa
antequam intraremus, |sonando~, quasi dicat: per auditum, non per
visum cognovi ipsam esse clausam, |poi~, idest, postquam, |fummo
dentro al soglio della porta~, idest limen, quod supra ponitur
adamanteum, |che~, idest, quae porta purgatorii, |disusa~, idest,
removet ab usu, |il mal amor dell'anime.~  Hic nota quod sicut
poeta noster pulcre scribit infra capitulo XVIII: amor est causa
omnium actionum nostrarum virtutum et vitiorum, bonorum et
malorum.  Amor ergo malus est quando inordinate amamus aliquid
bonum ultra debitum; sicut quando ponimus felicitatem in
divitiis, honoribus, potentia, voluptatibus et similibus, vel
quando nimis remisse amamus summum bonum, scilicet Deum: et iste
malus amor est causa omnium vitiorum capitalium quae hic
puniuntur.  Et assignat causam, quare porta purgatorii facit
animas desuescere et dediscere istum malum amorem in poenitentia,
dicens, |perch@e~, ille amor, |fa la via torta~, scilicet,
peccatorum vel malorum, |parer dritta~, quia nihil potest amari
nisi bonum vel apparens bonum.  Sic ergo vide, quod autor vult
dicere, quod servavit praeceptum quia audivit portam esse clausam
per stridorem; sicut enim fecerat magnum sonum in apertura, ita
fecit in clausura, et tamen ipse non retrospexit, et bene fecit. 
Unde interrogat: |e s'io avessi volti gli occhi~, scilicet
mentis, |ad essa~, scilicet, portam, |qual fora stata degna scusa
al fallo?~ idest, quae fuisset justa excusatio errori meo? quasi
dicat: nulla; ideo bene dicit Seneca: ^Tollite excusationes, nemo
peccat invitus~; et in hoc tangit tacite multos qui quaerunt
excusationes peccatis suis; unde eleganter quidam sacerdos Domini
dixit peccatori dicenti: nonne Petrus sacerdos magnus totiens
negavit Christum?  Qui secutus es errantem, sequere poenitentem. 
Dantes ergo constans non revolvit se, ne perderet animam suam,
sicut Orpheus uxorem suam, sicut pulcre expositum est Inferni
capitulo IIII.  

	|7-9.  Noi.~  Nunc poeta describit primam viam purgatorii
valde difficilem, dicens: |Noi salivam~, idest, ascendebamus,
|per una pietra fessa~, idest, divisam et arctam.  Per istam viam
aliqui volunt intelligere humilitatem contrariam superbiae, quae
flectit se, et contrahit ad hanc partem et illam, secundum quod
fortuna quatit illam; unde dicit: |che si movea d'una e d'altra
parte~, idest, hinc inde; quod declarat per pulcram comparationem
et claram, dicens: |siccome l'onda~, idest, aqua maris, |che
fugge e s'appressa~, idest, quae accedit et recedit secundum
varium fluxum maris, idest, impetum adversorum.  Ego tamen credo,
quod poeta sub ista fictione peregrina velit figurare, quam
difficile et laboriosum est ipsum primum initium intrandi viam
virtutis, quia homo nescit faciliter capere medium, imo declinat
nunc ad unum extremum, nunc ad aliud, sicut videmus clare in
istis primis qui hic puniuntur.  Nam superbus superbum vocat
magnanimum, et humilem pusillanimum.  

	|10-17.~  Et ponit consilium Virgilii circa istum
transitum, dicens: |il duca mio~, scilicet Virgilius, |cominci@o~,
supple, dicere mihi, |qui si conviene usar un poco d'arte~, quia
ubi est maius periculum, ibi cautius est agendum; et ecce artem,
|in accostarsi or quindi or quinci a lato~, scilicet lapidis,
|che si parte~, idest recedit a sponda.  Et hic nota, quod poeta
videtur dare praeceptum quod dat Aristoteles primo Ethicorum, ubi
dicit, quod homo volens invenire medium virtutis debet facere
sicut volens dirigere virgam, qui flectit ipsam multum in
contrariam partem, ut sic reducat eam ad rectitudinem.  Et
ostendit difficultatem loci per moram temporis, quia multum
expenderunt de tempore in faciendo istud modicum viae; et vult
breviter dicere quod steterunt bene per unam horam in transeundo
istum passum fortem; unde dicit: |e ci@o fece li nostri passi
scarsi~, quia lente incedebamus mutantes latus secundum motum
lapidis, quod declarat per motum lunae, dicens: |tanto, che lo
scemo della luna~, idest, luna quae erat sima, quia jam erat
diminuta per quatuor dies post plenilunium.  Erat enim luna plena
quando Dantes intravit infernum, in quo stetit per tres dies, et
jam steterat in purgatorio per unam diem, et nunc erat in
secunda.  Jam enim audisti in praecedenti capitulo quod sol erat
altus duabus horis, et nunc expenderant unam horam in ista via,
ita quod erat quasi hora tertiarum; unde dicit: |rigiunse~, in
ipso secundo die, |al letto suo~, idest ad occasum, |per
coricarsi~, idest, causa collocandi se, quia, quando disparet
nobis in occasu, videtur quasi ire pausatum ad lectum suum; |pria
che noi fossimo fuor di quella cruna~, idest, extra petram illam,
quae erat divisa et arcta, sicut foramen acus, quod est per
longum strictum; vel secundum aliam literam, ^cuna~, et tunc
dicam quod appellat istam viam cunam per pulcram metaphoram, quia
prima initia virtutis recte possunt dici incunabula, quibus homo
primo nutritur.  

	|17-27.  Ma quando.~  Hic poeta descripta prima via
difficili valde, nunc describit viam generalem magis facilem per
quam itur usque ad summum purgatorii.  Et quia litera videtur
nimis obscura, ad illius intelligentiam claram volo te imaginari,
quod iste mons purgatorii est tamquam turris rotunda altissima
circa quam sit una sola via facta in circuitu ad revolutiones per
quam ascenditur usque ad summum; talis est una via circa istum
montem, quae appellatur |cornice~, et distincta in septem gradus,
in quibus purgantur septem genera peccatorum, et unus gradus est
distinctus ab alio, et clausus cum porta.  Ad literam ergo: dicit
poeta, quod pervenerunt ad istam viam faciliorem, dicens: |Ma
quando fummo liberi et aperti~, scilicet, extra illam petram
instabilem cavatam, ubi fueramus per horam clausi, |su~, scilicet
in extremitate, |dove 'l monte indietro si rauna~, quia mons
aggregatur in se clausus a dicta via, et est integer, quia ab
isto loco usque ad summum non invenitur aliqua vallis, aliqua
scissura vel fractura, sicut invenitur infra locum istum, ut
patuit paulo supra; |io stancato~, quia eram cum carne, et
feceram viam tam impeditam; |et ambedui incerti di nostra via~,
quia eramus ignari locorum.  Simile dixit in primo ingressu
quando fuerunt introducti a Catone, |ristemmo su in un piano~,
idest, in via plana et aperta, quae erat pro cornice, et dicit:
|solingo pi@u che strade per diserti~, quia paucissimi gradiuntur
per istam viam poenitentiae, et maxime superbi, qui primo
inveniuntur in ista via.  Et descripta via in generali describit
ipsam in speciali, quantum ad latitudinem et longitudinem; et
vult dicere breviter, quod ista via habebat in latitudine forte
tria brachia vel tres passus, sed altitudo eius erat incerta,
quia vix oculus poterat attingere summum.  Construe sic literam:
|un corpo umano~, idest, homo vivens in corpore, sicut ego eram
ibi, |misurrebbe~, idest, mensuraret per syncopem, |in tre
volte~, cum brachiis et pedibus; et ponit numerum perfectum,
sicut alibi supra, quia ^numero Deus impare gaudet~, ut ait
Virgilius, |dalla sua sponda~, scilicet, extrema illius viae,
|ove confina il vano~, idest vacuum; quasi dicat: ubi est solus
aer pro confine, quia aer appellatur a poetis vacuus; nam
quamvis, teste philosopho, non sit dare vacuum, quia omnia sunt
plena aere; tamen vulgariter dicimus illud esse vacuum, in quo
nihil est nisi aer; |a pi@e dell'alta ripa~, dicti montis, |che
pur sale~, quia recte tendit sursum.  Et tangit longitudinem
dicens: |e questa cornice~, dat nomen proprium huic viae; sic
enim appellatur ab architectoribus talis via; |mi parea cotale~,
idest, tam alta et arcta; |quanto l'occhio mio potea trar d'ale~,
idest, quantum visus meus poterat volare sursum, quia ista via
protenditur usque ad speram ignis, ut patebit in fine; et dicit:
|or da sinistra et or dal destro fianco~, scilicet eundo circa
montem.

	|28-33.  L@a su non eran.~  Ista est secunda pars
generalis, in qua poeta docet refraenare superbiam per nobilia
exempla summae humilitatis; et primo fingit quod superficies
montis erat incrustata marmore albo, in quo mirabili artificio
erant sculptae quaedam historiae continentes humilitatem
altissimarum personarum; unde dicit: |i nostri p{i@e} non eran
mossi anco l@a su~, quasi dicat: nondum ascenderamus illam viam
descriptam, scilicet cornicem, |quand'io conobbi quella ripa
intorno~, idest, tergum montis marmoreum in circuitu, |che aveva
dritto di salita manco~, quasi dicat, rectitudinem ascensus non
habebat, quia non poterat recte ascendi per ipsum, sed per viam
quae circuit ipsum; |esser di marmo~, idest, factam ex marmore,
|candido et adorno~, idest, albo et ornato, |d'intagli~, idest,
sculpturis, |s@i~, idest, tam perfecte et cum tanto ingenio, |che
non pur Policleto~, qui fuit maximus artifex statuarum, ut
scribit philosophus VII Ethicorum, |ma la natura~, quae est
potentior arte, cum ars sit quaedam imago naturae, |gli averebbe
scorno~, quia videret se delusam, et numquam fecisse figuras
aeque pulcras aut similes istis.  Et hic nota, quod iste
Polycletus fuit excellentissimus statuarius graecus, de quo
scribit Plinius XXXIIII. naturalis historiae, dicens, quod
Polycletus Sicionius Hageladis discipulus multa opera mirabilia
de aere fecit, adeo quod solus hominum artem istam fecisse
judicatur: fecit duos pueros ludentes nudos, qui fuerunt in atrio
Titi imperatoris, quo opere nullum perfectius multi judicaverunt;
unde hanc scientiam consummasse judicatur.  Ego autem vidi
Florentiae in domo privata statuam Veneris de marmore mirabilem
in eo habitu in quo olim pingebatur Venus.  Erat enim mulier
speciosissima nuda, tenens manum sinistram ad pudenda, dexteram
vero ad mammillas, et dicebatur esse opus Polycleti, quod non
credo, quia ut dictum est Polycletus sculpsit in aere, non in
marmore.  Ideo ulterius volo te notare, lector, quod poeta noster
forte melius et magis proprie dixisset Praxiteles quam
Polycletus, quia ut dicit idem Plinius, Praxiteles fuit marmore
felicior; ideo clarior fuit.  Praxiteles ergo marmore nobilitatus
fecit opera quasi incredibilia; inter alia fecit Venerem tantae
pulcritudinis, quod quidam juvenis furioso amore ipsam maculavit;
et multi de diversis partibus navigaverunt ad insulam Gnidon, ubi
erat ista statua pro ea videnda: et rex Nicomedes voluit solvere
omnia debita Gnidiorum, quae erant maxima, pro illa habenda, sed
non potuit obtinere. 

	|34-45.  L'angel.~  Hic poeta incipit describere actus
summae humilitatis, et primo excellentissimam omnium humilitatum,
quae numquam habuit parem nec habere potest, videlicet quod
filius Dei fuerit inclinatus tantum infra naturam suam
excelsissimam ad assumendam carnem humanam vilissimam ex foemina
humillima omnium; et ipse Christus in omni verbo et opere, in
vita et morte semper fuit humillimus, ita quod summa humilitas
fuit in Christo et Maria.  Dicit ergo: |L'angel~, scilicet,
Gabriel, |che venne in terra col decreto della molti anni
lagrimata pace~, idest, lacrymabiliter desiderata et suspirata a
sanctis patribus per multa secula annorum.  Alii tamen plus, alii
minus expectaverunt istam pacem, ut exirent de loco tenebrarum ad
gloriam altam coeli; unde dicit: |che aperse il ciel~, quod prius
erat clausum, |dal suo lungo divieto~; quia enim primus parens
gustavit de pomo vetito, ideo vetitum fuit sibi et generi suo ne
posset exire infernum, et intrare coelum per tantum tempus;
|dinanzi a noi parea s@i vivace~, vel |verace, quivi intagliato~,
in isto marmore, |in un atto soave che non sembiava~, idest
apparebat, |imagine che tace~, idest, figura muta sculpta in
lapide, sed potius viva; quod probat cum subdit: |giurato si
saria~, idest, jurari potuisset a vidente, |ch'ei dicesse: ave~,
supple, ^Maria~ etc.; et ecce quare: |perch'ivi~, scilicet, in
dicto marmore ex opposito Mariae, |era imaginata quella~,
scilicet Beata Virgo, |ch'ad aprir l'alto amor~, scilicet,
divinum pro salute humani generis, quod habebat odio, |volse le
chiave~, virginitatis et humilitatis suae; unde tangit
humilitatem Mariae in eo actu in quo recipit salutationem,
dicens: |et avea~, idest, habere videbatur, |in atto impressa~,
idest, in marmore, |esta favella~, scilicet: |Ecce ancilla Dei,
propriamente~, a simili, |come figura in cera si suggella.~  Hic
ergo actus Mariae docet superbos humiliari, unde ipsa dicit:
^Quia respexit humilitatem ancillae suae~: et iterum dicit:
^Deposuit potentes de sede et exaltavit humiles.~  

	|46-48  Non.~  Hic poeta describit alium actum maximae
humilitatis quae fuit in excellentissimo rege David: et primo
fingit quod Virgilius invitet eum ad alia videnda, dicens: |disse
il dolce maestro~, scilicet Virgilius, qui dulciter me docebat
humilitatem, |che m'avea da quella parte~, scilicet sinistra,
|onde il cor ha la gente~: unde vide quod Dantes ibat ad dextram
juxta ripam montis, et Virgilius bonus dux ibat ad sinistram ne
rueret; et utitur communi modo loquendi, quia si associo unum a
sinistra, ille potest dicere: habeo te ideo; bene dicit: qui
habebat me: |non tener pur la mente~, idest, speculationem
mentalem, |ad un loco~, idest, solum ad humilitatem Christi et
Mariae, forte enim lector huius libri posset dicere: ego non sum
Christus, non Maria, qui peccare non potuerunt; ideo poeta
adducit in exemplum humilitatem potentissimorum principum, qui
potuissent melius uti superbia quam multi superbientes de nihilo.  

	|49-54.~  Et subdit, quomodo obedienter disposuerit se ad
videndum humanam humilitatem alterius, dicens: |perch'io mi mossi
col viso~, scilicet, intellectuali, |e vedea di retro da Maria~,
idest, post historiam Mariae, |per quella costa~, scilicet,
dextra, in marmore, |onde m'era colui che mi movea~, idest,
David, qui erat figuratus ibi in eadem costa a dextra; et non
dicas sicut multi, quod Virgilius, vel cor suum movebat eum, quia
tunc poeta contradiceret sibi cum jam dixerit, quod Virgilius
erat sibi a sinistra ubi est cor hominis.  Videbat ergo,
|un'altra istoria nella roccia imposta~, idest, in ripa
insculptam; unde dicit: |perch'io varcai Virgilio~, quia traxi me
ante eum, |e fe'mi presso~, illi historiae secundae, |acci@o che
fosse agli occhi mei disposta~, idest, ut melius et habilius
considerarem eam.  

	|55-57  Era.~  Hic poeta describit ipsam historiam.  Ad
cuius intelligentiam debes breviter scire, quod sicut scribitur
libro II Regum, et colligitur per Josephum libro Antiquitatum,
David, mortuo Saul rege superbissimo, factus rex congregavit
omnes cleros Israel, ut transferret Arcam Domini in civitatem
suam Syon.  Accepit autem eam de domo Aminadab filii Saul qui
erat in Gabaa, et illam positam in plaustro novo ducebat cum
magno festo in omni genere musicorum.  Oza vero et Achia filii
dicti Aminadab regebant currum, et Achia praecedente, boves in
via coeperunt calcitrare, et Arca declinare; propter quod Oza
extendit manum ad Arcam et tenuit ne caderet; propter quod
Dominus iratus percussit eum, et subito mortuus est.  David
territus noluit pro tunc ducere Arcam ad se, sed dimisit eam in
domo cuiusdam Obethedon, ubi stetit tribus mensibus; sed David
audito quod Dominus benedixerat domum illam, ivit et duxit Arcam
in civitatem David: et erant cum eo septem chori cum frequenti
victima et suffumigationibus thuris; David vero cantabat cum
organo, et saltabat coram Arca.  Cum autem Arca cum magno gaudio
populi intrasset civitatem David, Michol eius uxor, filia Saul
regis, videns per fenestram virum sic salientem despexit eum in
corde suo; et posita Arca in loco suo, Michol egressa in occursum
David turbata dixit: O quam gloriosus fuit hodie rex Israel,
discooperiens se ante ancillas servorum suorum, quasi videretur
unus de scurris!  De quo David non curans, dixit ei, quod semper
luderet coram Domino qui elegerat eum, reprobato Saul patre suo
superbissimo, et quod adhuc fieret vilior pro Domino et
gloriosior appareret.  Nunc ad literam; dicit poeta: |era
intagliato~, in illa ripa, |nel marmo stesso~, idest, eodem
marmore, |lo carro e i buoi traendo l'arca santa.~  Et hic nota,
quod ista Arca sancta erat sicut una cassa, in qua servantur
hodie aliqua sacra, sicut corona Christi et clavi.  In ista Arca
erant multa sacra, sicut tabulae legis et virga Moysis, cum qua
vicit superbissimum Pharaonem, et urceus mannae, et multa alia:
hanc Arcam fabricavit Moyses cum eduxisset populum Dei de
AEgypto; de cuius constructione et translatione dicetur Paradisi
capitulo XX, et dicit: |per cui si teme officio non commesso~,
quia punita est evidenter temeritas Ozae, quae est species
superbiae, in quo datur exemplum, quod homo non immisceat se
officio alieno, ne ira Domini veniat super eum.  Et hic nota quod
aliqui dicunt, quod iste Oza, nocte praecedente, cognoverat
uxorem suam, ideo non debuit manibus pollutis tangere rem sacram,
licet absque hoc ipse fuerit in manifesta culpa, quia non debet
profanus tangere rem sacram, cum sit crimen sacrilegii.  In morte
enim purgata est temeritas Ozae, et ipse salvatus est.  

	|58-63.~  Et tangit jubilationem populi, dicens:
|dinanzi~, idest, ante dictam Arcam, |parea gente~, scilicet,
hebraeorum, sculpta in marmore, |e tutta quanta partita in sette
cori, facea dir a' duo miei sensi~, scilicet, visui et auditui,
|l'un non~, scilicet, cantat, quia auditus nihil audiebat,
|l'altro s@i canta~; quia visus affirmabat cantum, sed auditus
negabat.  Et similis pugna erat inter duos sensus in facto
thurificationis; unde dicit: |similmente gli occhi e 'l naso~,
idest, visus et odoratus, |fensi discordi al fumo degl'incensi
che v'era imaginato~, idest, figuratus ibi, |et al s@i et al no~;
quia, scilicet, visus affirmabat et dicebat: vere hic est fumus
thuribulorum, sed olfatus e contra non sentiens odorem denegabat.  

	|64-69.  L@i.~  Hic poeta describit humilitatem magnam
David et superbiam Michol, dicens: |l'umile salmista~, scilicet,
David qui fecit psalmos, |precedeva l@i al benedetto vaso~, idest,
processionaliter ibat post Arcam, |alzato~, more sacerdotali,
|trescando~, idest chorizando.  Et non rideas hic, lector, si
iste magnificus et potens rex religiose saltabat hic, cum dux
romanus paganus saltaverit cum scuto ad collum ad mandatum
sacerdotis, ut dicit Valerius; et dicit: |e pi@u e men che re era
in quel caso~: erat plus quam rex, quia in habitu sacerdotali, et
dignitas pontificalis est maior regali; et erat minus quam rex
inter turbas saltando et cantando humiliter.  E contra autem
Michol uxor eius superba, |effigiata di contra~, idest, figurata
in marmore ex opposito David, |ad una vista~, scilicet, ad
fenestram, |d'un gran palagio ammirava~, scilicet, David tam
turpiter jubilantem, |s@i come donna dispettosa e trista~, quia
indignabatur et tristabatur de actu et gestu viri sui.  Et hic
nota quod aliqui volunt, quod Michol non tantum dolebat de
humilitate viri, quantum quod videbat concubinas et alias
mulieres pulcras circa David, cum ipsa esset turpis; sed certe
Michol filia superbi ob contemptum religionis cum arrogantia non
peperit filium ex David usque ad mortem: David vero ob devotionem
fidei et humilitatis habuit quietem ab omnibus inimicis suis.  

	|70-75.  Io mossi.~  Hic poeta describit tertium actum
maximae humilitatis in imperatore romano potentissimo, qui in
vita fuit remotus ab uno vero Deo.  Ad huius literae
intelligentiam volo te scire quod multi describunt pulcre hanc
historiam, sicut Helynandus gallicus et Polycratus anglicus, qui
sic scribit libro V: Traianus tantae fortitudinis et civilitatis
fuit, quod longe et late ampliavit fines romani imperii, quod
post Augustum magis fuerat defensum quam nobiliter ampliatum;
gloriam tamen militarem moderatione superavit Romae, et per
provincias omnibus se aequalem reddens, amicos visitans etiam
infirmantes, et diebus festis cum illis faciens convivia, equis
et vestibus eorum indifferenter utens publice et privatim, ditans
omnes, exemptiones civitatibus donans, relaxans tributa
provinciis, nulli gravis, omnibus carus, adeo quod usque ad
nostram aetatem acclamatur: Felicior sis Augusto, melior Traiano. 
Ergo omnibus Traianus praeferendus est, qui in cultum solius
virtutis regni constituit coronam.  Virtutes eius legitur
commendasse sanctissimus papa Gregorius, qui, fusis pro eo
lacrymis, extinxit incendia inferorum, Domino remunerante in
copiosa misericordia justitiam quam Traianus fecerat viduae.  Cum
enim memoratus imperator ascendisset equum iturus ad bellum,
vidua, apprehenso pede eius, miserabiliter lugens, sibi justitiam
fieri postulavit de iis, qui filium eius optimum et
innocentissimum juvenem iniuste occiderant; et dixit: o Auguste,
tu imperas, et ego patior tam atrocem iniuriam.  Cui respondit
imperator: satisfaciam tibi cum rediero.  Et illa: quid, si non
redieris?  Dixit Traianus: Successor meus satisfaciet tibi.  Et
illa: quid tibi proderit, si alius benefecerit? tu mihi debitor
es secundum opera mercedem recepturus: fraus certe est nolle
reddere quod debetur; successor tuus tenebatur patientibus
iniuriam pro se; te non liberabit justitia aliena; bene stabit
successor tuus si se ipsum liberabit.  Traianus motus his verbis,
descendit de equo et causam praesentialiter examinavit, et
condigna satisfactione consolatus est viduam.  Dicitur autem
beatissimus papa Gregorius tam diu pro eo orasse, donec ei
revelatum est Traianum a poenis inferni esse liberatum; unde
Traianus merito praefertur aliis, cuius virtus ita placuit
sanctis prae caeteris, ut eorum meritis solus sit liberatus. 
Nunc ad literam; poeta descripturus hanc nobilem historiam
perpetuo celebrandam, primo praeparat se ad illam, dicens: |Io
mossi i pi@e del loco ov'io stava~, quasi dicat: feci unum passum
tantum, |per avisar da presso un'altra istoria~, quae facta est
inter equos et equites, non inter boves et pedites, sicut
historia David, |che biancheggiava~, idest, in marmore albo
apparebat, |diretro da Michol~, foeminam superbam, |ove era
istoriata l'alta gloria~, idest, gloriosa militia et justitia,
|del roman principato~, idest, imperii Traiani, |il cui valore~,
idest virtus, |mosse Gregorio~, scilicet, primum, qui fuit doctor
magnus et ipse valde humilis, et vere nobilis animus fuit suus in
rogando pro isto; |alla sua gran vittoria~, quia vicit infernum,
ubi nulla est redemptio, et Traianum liberavit de manibus hostis
antiqui.  

	|76-81.  Io.~  Hic poeta describit ipsam historiam
tactam; unde se declarans, dicit: |Io dico di Traiano
imperadore~, romano, |ed una vedovella gli era al freno~,
retinens et retardans eum, |di lagrime atteggiata e di dolore.~ 
Et vere haec fuit romana mulier audax et prudens, quae tam
audacter ingessit se in turmas armatorum, et tam prudenter
contendit cum summo imperatore.  Quid ergo miramur si mater
Coriolani dixit illa alta verba contra filium, qui infestabat
hostiliter Romam!  Bene ergo fecit poeta ponere in litera et
actus et verba istius mulieris: et tangit apparatum belli,
dicens: |intorno a lui era calcato e pieno di cavalieri.~  Hic
enim inclytus imperator multa et magna bella gessit: de cuius
virtutibus et laudibus dicam plenius Paradisi capitulo XX, |e
l'aguglie nell'oro~, quia aquila nigra in campo aureo erat
insignium romanorum ducum, |si movieno sovr'esso in vista al
vento~, quasi dicat: vexilla erant jam explicita, quia Traianus,
ut verbo Lucani utar, erat laturus victrices aquilas in alium
orbem.  

	|82-84.  La.~  Hic poeta describit querelam et
contentionem istius mulieris cum imperatore, dicens: |La
miserella parea dicer tra tutti costoro~, quia dolor faciebat eam
audacem inter strepitus legionum armatarum, |Signor, fammi
vendetta del mio figliuol ch'@e morto, ond'io m'accoro~, quia
gladius non ita transfixerat corpus filii, sicut dolor cor
matris.  Et hic nota quod aliqui scribunt, quod occisor istius
filii fuit filius Traiani, et quod Traianus tradidit ipsum in
filium huic mulieri cum magna substantia; sed hoc non credo, quia
numquam inveni Traianum habuisse filium, imo ipse adoptavit
Adrianum valentissimum imperatorem.  

	|85-90.~  Et ponit responsionem principis dicens: |et
egli a lei rispondere~, supple, videbatur: |ora aspetta tanto
ch'io torni~, melius fuisset si commisisset justitiam alteri; |e
quella~, supple, videbatur respondere, |come persona in cui dolor
s'affretta~, quia dolor faciebat eam impatientem morae; |Signor
mio, se tu non torni?~ quia dubius est eventus belli; et ille
Traianus videbatur respondere: |quei che fia dov'io~, idest, in
loco mei, |la ti far@a~, scilicet, ipsam vindictam juste; |e
quella~, supple, videbatur respondere: |l'altrui bene a te che
fia~, idest, quid prodesset tibi, |se 'l tuo metti in oblio?~
idest, si tuum bonum justitiae tradis oblivioni, ut enim vadas ad
expurgandos barbaros, cives hostes patriae relinquis impunitos.  

	|91-93.  Ond'elli.~  Hic ultimo poeta ponit effectum
dicens: |Ond'elli~, supple, Traianus videbatur respondere: |or ti
conforta~, idest, ergo consolare, mulier, |ch@e convene~, ex quo
debitor tuus sum, |ch'io solva il mio dovere~, idest, solvam meum
debitum, |'nanzi ch'io muova~; erat enim jam in procinctu, et
dicit: |giustizia vuole e piet@a mi ritiene.~  Et hic nota quod
aliqui dicunt hic quod iste actus Traiani magis videtur spectare
ad justitiam, quam ad humilitatem.  Ad quod dico quod hic fuit
magna justitia et clementia, quae sunt duae virtutes principales
principum, sed maxima humilitas fuit fundamentum huius virtutis. 
Certe maxima humiliatio fuit quod altissimus princeps ita
inclinaret imperatoriam maiestatem ad audiendam mulierculam
plorantem sub superbis signis in Campo Martio superbo, inter
equites superbos; certe unus tyrannus faceret justitiam de
homicidio, sed in tali casu etiam justissimus imperator
commisisset causam alteri.  Sed Traianus in omnibus factis fuit
semper humilis, placabilis, et dulcis; unde cum increparetur quod
nimis esset familiaris omnibus, respondit, se debere esse talem
imperatorem civibus, quales cives desideraverat ipse sibi.  

	|94-96.~  Et ultimo concludit poeta in historiis
humilitatum, et respondet quaestioni tacitae; posset enim aliquis
dicere: quis fuit tam excellens artifex, qui ita vinceret artem
et naturam? respondet, dicens: |Colui che mai non vide cosa
nuova~, scilicet, Deus, |produsse esto visibile parlare~,
scilicet, quod videbatur hic inter angelum et Mariam, inter David
et Michol, inter Traianum et mulierem; et dicit: |novello a noi
perch@e qui non si trova~; quia non comprehendimus hic loquelam
hominum cum visu, sed auditu.

	|97-102.  Mentre.~  Haec est tertia et ultima pars
capituli, in qua poeta describit poenam superborum.  Et primo
ostendit quomodo Virgilius induxerit eum ad visionem istorum,
dicens: |Mentre io mi dilettava di guardare~, idest, interim cum
starem adhuc attentus cum delectatione ad videndum, |le immagini
di tante umilitadi~, quae erant in se pulcrae, sed plus ratione
artificis, unde dicit: |e per lo fabbro loro~, scilicet Deum, |a
veder care; il poeta~, scilicet, Virgilius, |mormorava~, idest,
murmurando dicebat.  Hoc dicit quia Virgilius videns Dantem ita
fixo intuitu intentum ad inspectionem sculpturae lapidis, coepit
voce submissa dicere quasi ridenter: expecta modicum, quia
videbis aliam purgationem veram, scilicet superbos sub saxis; et
ecce quid dicebat: |ecco di qua molte genti~, quia magnus est
numerus superborum, |ma fanno i passi radi~, quia veniunt sub
pondere saxorum, et dicit: |questi ne meneranno agli alti gradi~,
scilicet primi circuli, quem nondum intraverant, sed stantes
extra consideraverant historias praedictas.  

	|103-105.~  Et ostendit quomodo se volverit factus avidus
ad verba Virgilii, dicens: |gli occhi miei~, scilicet
intellectuales, |ch'a mirar eran contenti~, illas pulcras
sculpturas: sic dicit Virgilius de Enea: |et animum pictura
pascit inani.~  Ista autem erat pictura utilis; |volgendosi ver
loro~, scilicet, superbos tam lente venientes, |non for lenti~,
et ecce causam, |per veder novitadi, onde son vaghi~, idest,
avidi, quia naturale est velle audire et videre nova, ut plura
sciamus.  

	|106-111.  Non vo'.~  Hic poeta volens describere poenam
gravissimam superborum primo apostrophat ad lectorem ne fugiat
istam poenam; unde ad intelligendam istam literam volo te notare,
quod poeta noster aliter punit superbos et caeteros peccatores in
inferno, aliter in purgatorio.  Omnis enim poena inferni est
perpetua et coacta; omnis vero poena purgatorii est temporalis et
voluntaria; ideo primo admonet lectorem ne recuset ferre sponte
poenam istam, quia etsi gravis est tamen brevis; unde melius est
temporaliter humiliari, quam in futuro aeternaliter cruciari. 
Dicit ergo: |o lettor~, qui peccasti per superbiam, |non vo' per@o
che tu ti smaghi~, disturberis et removearis, |di buon
proponimento~, scilicet, purgandi superbiam, |per udire come Dio
vuole~, et juste, |che 'l debito si paghi~, idest, peccatum
purgetur debita poena; et ideo, |non attender la forma del
mart@ire~, idest, non consideres gravitatem poenae; |pensa la
succession~, futurae gloriae, quae est aeterna; |pensa che a
peggio non pu@o ire oltre la gran sentenzia~; quasi dicat: poena
purgatorii quae ad plus quod possit extendi non potest transire
ultra diem judicii; et hoc est verum in purgatorio essentiali; in
morali vero vult dicere: considera quod si humiliatio videtur
tibi gravis, certe non potest esse longa, quia non ultra mortem. 
Ergo age, sume onus tuum in ista brevissima vita, et considera
quod si non humilieris sponte, humiliaberis coacte.  

	|112-114.  Io.~  Hic poeta describit ipsam poenam
superborum.  Ad cuius intelligentiam nota bene, quam justissimam
et dignissimam poenam poeta dat istis superbis.  Fingit enim,
quod singuli portant in sua superba cervice saxum ponderosum quod
incurvat eos ad terram, et incedunt ita gravati paulatim per
viam.  Per hoc autem figurat, quod qui vult purgare istud grave
vitium superbiae, debet submittere caput suum ad terram, quod
prius portabat erectum contra coelum; et breviter, debet tantum
inclinari et humiliari, quantum voluit extolli et exaltari. 
Istud autem videtur gravissimum superbo, quia imputat sibi hoc ad
magnam vilitatem, qui volebat videri magnanimus.  Hoc autem fecit
optime optimus imperator Theodosius; cum enim superbe
exterminasset civitatem et venisset Mediolanum, beatus Ambrosius
rigidissime et mordacissime increpuit eum volentem intrare
templum.  Ille autem dolore et pudore magno percussus, post
magnam querelam et multas lacrymas humilians se sponte petivit
veniam et poenitentiam, et sic reconciliatus est; sicut et de
multis audivimus superbis, qui venerunt cum corrigia ad collum. 
Ad literam ergo: dicit poeta: |Io cominciai~, supple, dicere
Virgilio: |Maestro, quel ch'io veggio muover a noi~, idest,
versus nos, |non mi sembian persone~, idest, non videntur mihi
homines, sicut tu dicebas mihi: autor enim non videbat nisi saxa
moveri per aerem, et non homines latentes sub eis; |e non so
che~, supple, sit, |s@i nel veder vaneggio~, idest, ita in visu
vacillo, quia visus dicit mihi: non sunt homines; sed mens dicit:
imo sunt.  

	|115-117.~  Et ponit responsionem Virgilii qui detegit
sibi formam facti, unde dicit: |et elli a me~, supple, Virgilius
dixit mihi: |la grave condizione di lor tormento a terra gli
rannicchia~, idest incurvat, quasi dicat: qui solebant extendere
se in coelum, nunc contrahunt se ad terram; |s@i che i miei occhi
in pria n'ebber tenzione~; quasi dicat: ego jam dubitavi prima
facie quando primo vidi, quasi dicat: non videntur illi elati,
qui solebant ire cum capite ita levato.  

	|118-120.~  Et docet Virgilius cognoscere eos, dicens:
|ma guarda fiso l@a~, inclinando te, |e disviticchia~, idest,
dissolve et discerne, |col viso quel che vien sotto quei sassi~;
idest, sub pondere saxorum; |gi@a scorger~, idest, perpendere,
|puoi come ciascun si picchia~, idest, percutit sibi pectus
genibus gravitate ponderis premente eum.  

	|121-123.  O~.  Hic poeta gratia praedictorum facit unam
pulcram et utilem invectivam contra genus superborum, qui
superbiunt pro rebus vanissimis.  Unde dicit: |O superbi
cristiani~, notanter dicit christiani, quia infideles ad
purgatorium non veniunt; |miseri lassi~, quia miserabilis est
semper finis superborum; |che, della vista della mente infermi~,
non cernentes infirmitatem humanae naturae, |fidanza avete nei
ritrosi passi~, idest, in istis fortuitis, per quae creditis
tendere in altum et relabimini in miseriam.  Et hic nota quod
poeta optime dicit; cum Plinius paganus dicat in septimo:
^miseret et etiam pudet extimare quam sit frivola origo
superbissimi animalium, quem saepe antequam nascatur foetor
candelae exctinctae extinguit, et natum morsus culicis necat, et
ipsa vita quanto longior tanto miserior.~  Unde quidam
extimaverunt esse optimum non nasci, aut citissime mori.  Ideo
bene dicit Plinius: ^Qui te Deum credis aliqua prosperitate
superbiens tam faciliter perire potuisti; certe qui fragilitatis
humanae memor fuerit numquam superbiet, qui a planctu vitam
incipit futurae miseriae auspicium.~  Et quia superbus constituit
sibi finem in felicitate praesenti, ostendit ad quem finem
formatus est homo, per unam subtilem comparationem; et vult
breviter dicere quod homo factus est in mundo, sicut ille vermis
qui facit sericum.  Talis enim vermis facta veste cum multo
labore suo, moritur, et ex eo exit alius vermis habens alas sicut
papilio; ita a simili homo, factis operationibus suis,
corrumpitur et moritur; sed anima levis inde exit et evolat. 

	|124-129.~  Dicit ergo: |non v'accorgete voi~, quasi
dicat, perpendere potestis, si non estis omnino obcaecati, |che
noi siam vermi~, quantum ad corpus, |nati a formar l'angelica
farfalla~, idest, papilionem, per quem intelligit animam
rationalem, quae videtur de natura angelica coelesti, quia
immortalis, incorruptibilis, levis et pura.  Et nota quantum
comparatio istorum vermium est mirabiliter propria, quia, sicut
isti vermes, ut experientia docet, indigent maxima cura et
custodia, quia sunt maxime delicati, et indignantis naturae in
tantum quod modicus ventus vel foetor laedit eos, et facillime
corrumpuntur et moriuntur; ita recte homines per nobilitatem suae
complexionis: et sicut isti vermes sunt naturaliter industres, et
faciunt subtilia opera; ita homines qui a natura vincunt omnia
animalia faciunt opera mirabilia.  Et certe, lector, quando
considero naturam istius vermis facientis sericum, cogor credere
illud quod scriptum est de phoenice, quae moritur, et ex se
renascitur vermis, qui induit alas et renovatur in avem.  Dicit
ergo: |che~, idest, quae |farfalla~, idest, anima, |vola alla
giustizia~, idest, statim post mortem vadit ad justitiam Dei,
|senza schermi~, idest, defensionibus, quia non potest vitare
judicium justi judicis, qui semper sedet pro tribunali et judicat
justius quam Traianus, de quo dictum est.  Et concludit
notabiliter poeta, et dicit: |di che l'animo vostro in alto
galla?~ idest, supernatat sicut galla in aqua superbiens, cum
deberet humilis stare in terra, quasi dicat: de qua re vana
extollimini? de diuturnitate, vel felicitate, vel sanitate?
certe, |voi siete quasi entomata in difetto.~  Et hic nota, quod
enthomata, secundum quod scribit philosophus in III de
generatione animalium, sunt animalia generata per putrefactionem
et a casu, et sine coitu, sicut aliqui vermes et apes et vespae;
et dicitur proprie enthomatum, idest, mirabile; ideo dicit: |s@i
come verme in cui formazion~, scilicet, generativa, |falla~,
idest, deficit.  Ideo bene dixit ille humilis Job: ^Vermis sum
ego et non homo.~ 

	|130-135.  Come.~  Hic ultimo poeta, facta exclamatione
contra superbos, revertitur ad explicandam formam poenae eorum
per unam comparationem propriissimam ad suum propositum.  Et vult
breviter dicere, quod singuli istorum stabant sub pondere saxorum
ita oppressi ut crepare videantur, sicut a simili videmus, quod
figura hominis marmorea sub onere aedificii stat tota contracta,
ita ut deficere videatur.  Construe sic: |e vid'io coloro~,
scilicet, superbos, |cos@i fatti~, idest, ita contractos,
|quand'io posi ben cura~, idest, cum bene notavi formam eorum,
|come una figura~, sculpta vel picta, |si vede tal volta giunger
le ginocchia al petto~; in tali forma quali stat miser homo in
utero matris, tenens cubitos super genua, et faciem super pugnos
clausos; et dicit: |per sostentar solaio o tetto~, sicut scribit
Plinius de Hercule marmoreo facto a Praxitele, qui videbatur
sustentare atrium Titi imperatoris, |per mensola~, idest, pro
base quae supponitur capiti trabium: et dicit: |la qual~,
scilicet, figura, |fa nascere vera rancura del non vero~, quia de
re non vera sed ficta, |a chi la vede.~  Et sic vide, si
comparatio potest esse magis propria in manifestando talem actum,
et si homo interdum compatitur homini non vero sub nimio pondere;
quanto magis ipse memor superbiae suae compatiebatur nunc istis
superbis.  

	|136-139.~  Et quia dictum suum videbatur nimis largum,
ideo declarat ipsum, dicens: |ver'@e che pi@u e meno eran
contratti~, secundum plus et minus ponderis, idest, secundum quod
fuerant plus et minus superbi; unde dicit: |secondo ch'avean pi@u
e meno addosso.~  Et concludit gravitatem huius poenae, dicens:
|e qual pi@u pazienzia avea negli atti, piangendo parea dicer: pi@u
non posso.~  Per hoc autor pulcre notat, quod nullus est tam
patiens, cui non videatur nimis durum humiliare se, de superbis
loquor.  Quam durum putas fuisse Friderico Barbarussae quando
subiecit se Alexandro papae hosti infestissimo, petens
suppliciter veniam; et ille superbe dicebat: ^Super aspidem et
basiliscum ambulabo, et conculcabo leonem et draconem.~



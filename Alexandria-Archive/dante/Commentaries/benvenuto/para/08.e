	|SUMMARIUM.~  CANTUS OCTAVUS, ^in quo ponitur ascensus in 
speram Veneris, in qua multa narrans introducitur Carolus rex.~ 

	|Proemio.~  ^Solea creder lo mondo in suo pericolo.~  
Postquam in superioribus Dantes dedit nobis doctrinam de secunda
specie animarum beatificatarum sub Mercurio, nunc consequenter
intendit dare doctrinam de tertia specie animarum beatificatarum
sub Venere.  Et praesens capitulum VIII potest dividi in tres
partes generales.  In prima quarum poetice describit suum ascensum
ad speram Veneris et animas apparentes ibi.  In secunda introducit 
singulariter unam animam illustrem modernam, quae manifestat se 
et suos, ibi: ^Indi si fece.~  In tertia movet unam quaestionem, 
quam curiose pertractat, ibi: ^Perocch'io.~  

	|1-3.~  Ad primum dico quod autor describit suum ascensum
ad tertiam speram, et turbam animarum apparentium ibi; sed primo
praemittit exordiens errorem gentilium antiquorum, qui coluerunt
olim cum magna veneratione mulierem summam peccatricem pro dea,
sicut et Jovem magnum adulterum pro summo deo.  Ad quod est
sciendum quod Venus fuit foemina cypriana pulcerrima forma, ardens
luxuria; unde dicitur nupsisse Vulcano deo ignis, idest carnalis
concupiscentiae, nata ex Jove et Dione, quae propter mirabilem
pulcritudinem et libidinem dicta est Venus mater amoris, pulcerrima
et culta pro dea; unde apud Paphos habuit templum et aram primo:
qui error natus apud cyprianos pronos in libidinem, cito transivit
ad graecos et romanos, nedum ad barbaros.  Venus tandem sic 
honorata, non contenta privatis amoribus, coepit publice facere 
quaestum, sicut postea fecit Messalina imperatrix romana, de qua 
dicit Juvenalis: ^et lassata quamvis nondum satiata recessit.~  
Et Venus lupanaria prima invenit; quae omnia credibilia facit 
turpis consuetudo cypriorum, qui post multa saecula mittebant 
virgines suas ad litora maris ut solventes primitias castitatis 
Veneri acquirerent dotes ex concubitu peregrinorum, ut dicit 
Justinus.  Dicit etiam simile aliquando accidisse in Italia apud 
Locros civitatem Calabriae.  Ad literam ergo dicit poeta, qui diu 
fuit nimis amoratus: |Lo mondo~, idest homines mundani olim, 
|solea credere in suo periclo~, pro periculo, scilicet, in 
perniciem animarum, |che la bella Ciprigna~, idest Venus, cui 
Claudianus in maiori describit pulcerrimum viridarium; |il folle 
amore~, bene dicit; nam duplex est amor, scilicet amor amicitiae, 
qui est amor virtutis propter honestum, et amor concupiscentiae 
lascivus, qui est propter delectabile; et de tali loquitur autor 
hic, quia est perniciosus autor multorum et magnorum malorum; de 
quo Virgilius poeta amorosus dicit; quod crudelis amor docuit 
matrem maculare manus sanguine filiorum; |raggiasse~, idest, 
influeret, |volta nel terzo epiciclo~, idest, in tertio coelo 
sive orbe; et ponitur pars pro toto.  Epicyclus enim vocatur ab 
astrologis circulus, quem planeta facit quando est retrogradus.  
Et nota quod caeteri planetae habent suum epicyclum praeter 
solem, qui ideo caret epicyclo, quia cum esset retrogradus 
impediret generationem, et male disponeret nobis dies, menses et 
annos.  

	|4-9.~  Et subdit quomodo ex hoc singularissime
honoraverunt eam deitatem etiam in persona matris et filii, dicens:
|perch@e le genti antiche~, idest, antiqui gentiles, et primo et 
principaliter cypriani, qui etiam hodierna die satis colunt 
Venerem ex influentia coeli, ex veteri consuetudine, et 
colluvione advenarum confluentium ibi, |nell'antico errore~, 
scilicet paganismi, qui longus error duravit in mundo usque ad 
Christum: caeterae enim gentes praeter solam hebraeam colebant 
plures deos, |faceano onore~, idest, divinos honores, |di 
sagrifici e di votivo grido~, idest, orationibus et 
supplicationibus, |non pur a lei~, scilicet, Veneri soli, |ma 
onoravano~, tanquam deos eisdem divinis honoribus, |Dione e 
Cupido~, gratias agentes matri quae genuit talem filiam matrem 
generationis humanae, et tali filio impellenti homines ad hoc 
opus; et exponit et glosat dictum suum, dicens: |quella per madre 
sua~, scilicet Dionem; et bene; dicitur enim Dion, quasi duo 
nectens, per hoc intelligentes coniunctionem maris et foeminae 
esse causam libidinis; |questo per figlio~, scilicet, Cupidinem 
quem jam vocavit follem amorem, quem potissimum deum dicebant; de 
quo pleni sunt libri omnium autorum, cui sacrificium facimus de 
lacrymis et suspiriis.  Ideo bene Ausonius poeta gallicus fingit 
amorem captum a mulieribus affixum cruci, in quo ostendit 
cruciatus ad quos ducit amor caecus, ideo dignus cruce: et 
specificat ipsum Cupidinem ab officio suo, quia habet incitare 
homines ad libidinem, sicut fingit Virgilius, quod Venus mater 
Eneae misit filium suum Cupidinem in forma Ascanii ad incendendam 
Didonem in amorem ipsius Eneae.  Unde dicit: |e dicean~, illi 
antiqui pagani credentes multi quod Dido fuisset vere capta amore 
Eneae, tanta fuit dulcedo fingentis.  De Didone adhuc dicitur 
capitulo sequenti: |ch'ei sedette in grembo a Dido~; quod totum 
est fictum.  

	|10-12.  E da costei.~  Hic poeta adducit ad propositum 
id quod dixit de Venere, dicens: |E pigliavano~, illi antiqui, 
|da costei~, scilicet Venere, |ond'io principio piglio~, idest, a 
qua incipio nunc novum tractatum, |il vocabol~, idest, nomen, 
|della stella~, idest, planeta Veneris, quam autor specificat a 
cursu suo.  Nam Venus aliquando praecedit solem in ortu suo, et 
tunc vocatur Lucifer, quasi lucidissima stellarum; aliquando vero 
oritur post occasum solis, et tunc est retrograda et vocatur 
Hesperus; ideo dicit pulcre, |che 'l sol vagheggia~, idest, quam 
Venerem tamquam vagam suam pulcerrimam sol pulcerrimus respicit, 
|or da coppa~, idest a tergo, et tunc est occidentalis, |or da 
ciglio~, idest, a fronte, et tunc est orientalis.  

	|13-15.~  Et subdit quomodo intraverit speram Veneris,
dicens: |io non m'accorsi di salire in ella~, scilicet, stellam
propter subitum transitum factum in instanti; |ma la donna mia~,
scilicet, Beatrix, domina spiritualis, |ch'io vidi far pi@a bella~,
quia quanto magis ascendit magis exaltatur in lumine, quia magis
appropinquat ad Deum, et altiora videt; |mi fece assai fede~, per
satis evidens signum, |d'esservi entro.~  

	|16-21.  E come.~  Hic autor describit animas luminosas
positas in ista stella clarissima per pulcras comparationes.  Ad
quod est primo notandum, quod Venus secundum astrologos est planeta
bene fortunatus significans mulieres, juventutem, instrumenta,
solatia, otia, ornamenta, risum, gaudium, delectationem, amorem,
suavitatem, amicitiam; et est calida et humida, habet colorem
candentem et splendentem, et sibi adscribuntur omnes voluptates;
ideo autor introducit in hac spera animas eorum virtuosorum, qui in
vita fuerunt voluptuosi, et tamen bene viventes vel bene morientes. 
Dicit ergo: |E vid'io in essa luce~, idest, in Venere lucentissima,
|altre lucerne~, idest, animas lucentes venereorum qui communiter
sunt pulcri, |muoversi in giro~, idest, circulariter, quia motus
est perfectus; et dicit: |pi@a e men correnti~, idest, veloces,
|credo al modo di lor viste eterne~, idest, interiores, quasi
secundum quod magis et minus vident et contemplantur Deum; et per
hoc innuit differentiam graduum gloriae ipsarum, a simili |come 
favilla si vede in fiamma~, et est propria comparatio: favilla 
enim levis, lucida, ardens movetur raptim per flammam ardentem; 
ita et animae venereorum moventur velociter quo flamma amoris 
trahit eos; |e come voce si dicerne in voce~, sicut patet in 
choro canentium, |quando una~, scilicet vox, |@e ferma e l'altra 
va e riede~, idest, revertitur: et est optima comparatio, quia 
venerei naturaliter sunt cantores, et diversae voces cantantium 
concorditer faciunt dulcem sonum, et ita hic.  

	|22-30.  Di fredda.~  Hic autor describit repentinum
accessum illarum animarum versus eos per unam comparationem
pulcram, dicens: |Venti o visibili o no~, nam vapores calidi sunt
luminosi, ideo videntur: frigidi vero invisibiles sicut venti, |non
disceser di fredda nube~, repulsi a frigida regione aeris, |tanto
festini~, idest, tam veloces, |che non paresser impediti e lenti~,
idest, pigri et tardi, |a chi avesse veduto quei lumi divini~,
idest illos spiritus luminosos, |venir a noi~; et est comparatio
propria de ventis ad animas ratione velocitatis et visibilitatis;
unde quidam dixerunt animam esse ventum; et dicit, |lasciando
giro~, quia primo movebantur circulariter, ut dictum est, nunc vero
fecerunt motum rectum, et per lineam rectam venerunt velocissime 
ad eos, |pria cominciato in gli alti serafini~; hoc dicit quia 
moventur secundum motum angelorum moventium illam speram, ut 
statim dicitur.  Et exprimit cantum quem supra tetigerat per 
comparationem vocum, dicens: |Et Osanna.~  Ista vox hebraica 
significat immensam affectionem mentis quae non potest bene 
exprimi graece vel latine, sed tamen dicimus Salvator; |sonava 
dietro a quei~, idest, illis spiritibus, |che pi@a innanzi 
appariro~, scilicet, Carolo, Cunitiae, Fulco, Raab; |s@i~, idest; 
tam dulciter, |che unque poi non fui senza disiro di riudire~; 
quasi dicat, quod semper postea desideravit reaudire; nam si 
mercuriales supra dulciter cantaverunt hanc cantionem in recessu, 
quanto dulcius isti venerei in accessu! 

	|31-39.  Indi si fece.~  Ista est secunda pars generalis,
in qua Dantes in singulari introducit unum spiritum illustrem
modernum de spera Veneris.  Et ad cognitionem istius et suorum
debes primo scire, quod Carolus II filius primi vir pulcerrimus
corpore et luxuriosus valde, vivente patre, et post mortem patris,
habuit multos filios ex Maria filia Stephani regis Hungariae:
quorum primus fuit Carolus Martellus, qui praemortuus est patri; 
secundus fait Ludovicus, vir simplex, inutilis mundo, ideo factus 
est frater minor; tertius Robertus qui fuit rex post patrem, et 
alios plures.  Carolus ergo primogenitus, cognomento Martellus, 
juvenis magnae indolis, fuit vere filius Veneris quia amorosus, 
gratiosus, vagus, habens in se quinque invitantia hominem ad 
amorem, scilicet, sanitatem, pulcritudinem, opulentiam, otium, et 
juventutem.  Cum isto Dantes habuit certam familiaritatem, cum 
venisset semel Florentiam cum ducentis juvenibus militibus 
accinctis in pari habitu vestium, et equis magnifice ornatis more 
neapolitano; quem mirabantur illae sirenes; et cum plausu 
receptus est a florentinis: venerat enim obviam patri, qui 
redibat de Gallia, facta pace cum domino Jacobo rege Aragonum, 
apud quem habebat tres filios obsides, scilicet Robertum, 
Raymundum et Johannem: quo tempore Dantes florebat in patria, 
juvenis viginti quinque annorum; qui tunc ardens amore, vacans 
sonis et cantibus, uncis amoris promeruit gratiam istius juvenis 
Caroli: sed Carolus iste uno et eodem anno reddidit animam Deo 
cum Clementia uxore sua.  Nunc ad literam ergo: primo poeta 
ostendit quomodo hic Carolus benigne obtulerit se sibi ad omnia 
grata, dicens: |Indi~, idest, deinde, |l'un~, scilicet Carolus 
Martellus, et dicitur Carolus, quasi carens lue, idest, labe 
vitiorum, |si fece pi@a presso a noi~, quia recognovit autorem, |e 
solo incominci@o~, supple dicere, caeteris audientibus et 
quiescentibus: |tutti sem presti~, ex ardore caritatis, |al tuo 
piacer, perch@e di noi ti gioi~, idest, ut recipias profectum 
nobis, et referas aliis audita gloria nostra.  Et assignat causam 
quare sunt ita prompti quia ardent omnes amore divino, sicut in 
mundo arserunt amore vano.  Unde dicit: |noi ci volgiam 
co' principi celesti~, idest, movemur motu thronorum, qui movent 
istud coelum, |d'un moto, d'un girare e d'una sete~, idest, uno 
motu, circulatione, et desiderio.  Ad quod nota quod autor vult 
quod novem ordines angelorum correspondeant novem speris 
coelorum, sicut patet in hoc libro.  Et ut reddat autorem 
attentum memorat sibi, quod ipse olim in vita dum esset amoratus 
affectuose direxit sermonem suum ad istos angelos; et dicit: |ai 
quali~, scilicet, principibus, |tu nel mondo~, idest, cum eras in 
mundo mortali in terris, |gi@a dicesti: voi che 'ntendendo il 
terzo ciel movete~, idest, o vos intelligentiae, quae movetis 
tertiam speram Veneris: istud est principium unius cantionis, 
quam autor fecit de amore suo in juventute, ubi alloquitur dictas 
intelligentias in plurali, quia non loquitur ad modum philosophi 
qui vult quod una spera habeat solum unam intelligentiam moventem 
ipsam, sed catholice ponit unum ordinem angelorum; ideo subdit: 
|e sem s@i pien d'amor~, meliori quam tu et nos in mundo, |che, 
per piacerti, non fia men dolce un poco di quiete~, quasi dicat: 
si parum quiescimus a motu et cantu, ut loquamur tecum, non erit 
nobis minus dulce quam moveri et cantare dulciter ut prosit tibi 
et aliis.  

	|40-45.  Poscia.~  Hic autor ostendit quomodo de licentia 
Beatricis fecit suam petitionem ad Carolum, dicens: |Poscia che 
gli occhi miei si furo offerti reverenti~, quasi reverenter et
tacite petentes, |alla mia Donna~; si enim Dantes in aliis 
duobus operibus, nunquam dicebat vel faciebat aliquid sine 
consilio scientiae naturalis quae figuratur in Virgilio, quanto 
magis nunc cum consensu sacrae scientiae in isto opere sacro? |et 
essa~, scilicet, domina gratiosa, |gli avea fatti contenti e 
certi di se~, scilicet conniventia oculorum suorum plenissimorum 
amore, |rivolsersi~, illi oculi mei, |alla luce~, idest, ad 
lucentem animam Caroli, |che tanto s'avea promessa~, quia gratis, 
non requisita, non rogata obtulerat se sibi tam liberaliter; |e 
la voce mia impressa di grande affetto~, idest, informata magna 
affectione similis voci Caroli, |fue~, idest, fuit talis, |deh! 
chi siete~, quasi dicat: suppliciter petivi cum reverentia magna, 
rogo vos dignemini dicere mihi quis estis? deh! enim est vox 
deprecantis, et loquitur in plurali ad maiorem reverentiam.  

	|46-51.  E quanta.~  Hic poeta ponit responsionem Caroli ad
suam petitionem; et dicit, quod illa anima facta maior et pulcrior
ex verbis autoris respondit de sorte sua in terris, quia facta 
videbantur promittere ipsum utilem mundo; sed cito revocaverunt 
manum cum magno damno multorum.  Construe sic literam quae 
videtur fortis: |E cos@i fatta~, scilicet, illa lux facta tanta et 
talis, |quanta e quale vid'io lei far piue~, in magnitudine et 
luciditate, |per allegrezza nova~; ista anima fuerat laeta in 
vita, erat laeta in coelo, et nunc tertio facta est laetior ad 
petitionem autoris; unde dicit: |che s'accrebbe~, idest, 
multiplicata est, |quand'io parlai alle allegrezze sue, mi disse: 
il mondo m'ebbe gi@a poco tempo~; quasi dicat: parum vixi in 
terra, |e, se pi@a fosse stato~, idest, si diutius vixissem, et 
successissem patri meo, sicut de jure debebam, |molto sar@a di mal 
che non sarebbe~, quia melius gubernassem regna mea liberalitate, 
quam Robertus sua cupiditate, cum tota sapientia sua, qui 
exclusit filium meum a regno, ut postea dicitur.  

	|52-57.  La mia.~  Hic Carolus excusans Dantem quare non
recognoscit eum, manifestat se ab amore pristino, dicens: |La mia
letizia~, quae coniuncta cum luce reddit me pulcerrimum ultra modum
humanum, |mi ti tien celato~, idest, incognitum tibi, |che mi
raggia d'intorno~, idest, refulget lumine divino, sicut supra
dicebat Picharda de se in spera lunae, |e mi nasconde~, a simili,
|quasi animal di sua seta fasciato~; sicut patet in vermibus
facientibus sericum, quorum forma fassiata serico non apparet, ita
et anima velata lumine non videtur.  Et ut reducat eum in
cognitionem sui rememorat sibi benevolentiam primam inchoatam in
terra, quae nunc perficitur in coelo, dicens: |assai m'amasti~, et
e converso ego te amavi, quia amicitia est amor mutuus manifestus;
unde dicit: |et avesti bene onde~, quasi dicat: et habuisti bene
materiam et causam amandi me, |che, s'io fossi gi@a stato~, diutius
in vita, |io ti mostrava di mio amore~, qui erat in flore, |pi@a 
oltre che le fronde~, idest, verum fructum.  

	|58-60.  Quella.~  Nunc Carolus, postquam descripsit se a
virtute animi, describit se ab amplitudine magnificae potestatis,
quam expectabat in mundo si non fuisset morte praeventus.  Et primo
describit provinciam, quae spectabat ad eum, quia primo fuerat avi
sui Caroli I ex haereditate Raymundi Berengerii, ut patuit supra
capitulo VI in fine.  Dicit ergo: |Quella sinistra riva~, idest,
provincia citra Rhodanum, |che si lava di Rodano~, fluvio
rapacissimo, |poi ch'@e misto con Sorga~, idest, postquam Sorgia
fluvius purissimus admiscetur ipsi Rhodano apud Avinionem, cuius
fons est notissimus diebus nostris potissime, quia novissimus poeta
Petrarcha ibi diu suum studium fecit et magnam partem librorum
suorum; de quo ipse dicit: |Sorgia rex fontium~ etc., |per suo
signore a tempo m'aspettava~, si supervixissem patri meo.  

	|61-63.  E quel.~  Hic Carolus describit secundum regnum
proprium patris, quod expectabat habere.  Et ad intelligendam istam
literam oportet prius scire quod Italia, regina regnorum, est longa
et stricta in modum navis, et tota insula, praeterquam ex una
parte.  Nam a meridie per longum habet mare tyrrhenum, a
septemtrione mare adriaticum, ab oriente pharum messanense, ab
occidente autem clauditur altis montibus, qui dividunt eam a Gallia
et Germania: et ut cito dicam, est similis tibiae hominis cum tota
coxa et pede.  Nam coxa grossa est Lombardia, magna et potens
provincia; deinde Tuscia, unde Roma est in genu istius Italiae, et
ita paullatim extenditur et extenuatur.  Modo ad propositum: regnum
Caroli continet medietatem Italiae versus orientem, habens in se 
Campaniam, ubi est Neapolis sedes regni, Apuliam, Samnium, 
Calabriam, et multas alias provincias, quas nunc describit a 
quibusdam terris et fluminibus confinalibus: et continetur istud 
regnum sub titulo Siciliae.  Nunc ad literam: dicit Carolus: |E 
quel corno d'Ausonia~, idest, illa pars Italiae.  Ausonia enim 
fuit olim pars Latii, ubi fuit Roma et tot populi latini vicini, 
sicut patet per Livium et Plinium: sed Ausonia ponitur pro 
Italia, sicut et Latium saepe apud poetas, |che s'imborga~, 
idest, habitatur, |di Bari~, quae est civitas super mari adriaco, 
nota titulo Nicolai, |di Gaeta~, quae est civitas super mari 
tusco, denominata a nutrice Eneae, |e di Crotona~, quae est 
civitas in extremo Italiae, quasi in puncta cornu; |da ove~, 
idest, in qua parte Italiae, |Tronto~, qui est fluvius satis 
famosus apud Esculum civitatem inter Apuliam et Marchiam |e 
Verde~, alius fluvius, in quem deiecta sunt ossa Manfredi, |in 
mare sgorga~, idest, labitur in mare tuscum.  

	|64-66.  Fulgeami.~  Hic Carolus describit tertium regnum,
a quo denominatus est rex in vita et pervenit ad manus haeredis
sui.  Ad quod est sciendum quod Carolus Martellus coronatus est rex
Hungariae, vivente patre, per unum cardinalem legatum, mortuo
Stephano rege Hungariae sine haerede; et Carolus Humbertus filius
eius obtinuit regnum; et ita debebat succedere in regno Apuliae si
Robertus non exclusisset eum; ideo numquam fuit contentus.  Hic
Hubertus pater fuit istius Ludovici potentissimi regis Hungariae,
qui diebus nostris tenuit multa regna.  Martellus autem describit
regnum Hungariae solum ab uno flumine: nec mirum, quia nullus
fluvius est maior in toto orbe occidentali, nullus habet longiorem 
cursum, nullus transit per tot nationes diversas, qui oritur in 
alpibus Germaniae, et labitur per Austriam in Alamannia, deinde 
per Hungariam, Maesiam, et innumerabiles gentes infidelium.  
Recipit in se sexaginta flumina magna, et per sex vel septem 
ostia intrat in Pontum, idest, in mare maius; quorum quatuor 
dicuntur navigabilia, reliqua non.  Dicit ergo in litera: |La 
corona~, regale diadema, |fulgeami gi@a in fronte~, licet quidam 
Andreasius de stirpe Hungariae occupaverit regnum, |di quella 
terra~, scilicet, Hungariae, |che il Danubio riga~, qui alio 
nomine dicitur Ister, |riga~, idest, balneat, |poi che le ripe 
tedesche~, Alamanniae superioris, |abbandona.~  

	|67-72.  E la bella.~  Hic Martellus describit quartum
regnum, quod sibi de jure debebatur et haeredibus suis nisi ereptum
fuisset de furto Carolo I avo suo.  Et describit artificiose
insulam Siciliae a mirabili antiquo monte, et mirabili rebellione
nova.  Ad primum est primo sciendum, quod AEtna mons in medio
Siciliae est celeberrimus fama in toto orbe; qui olim semper ardens
de alto cacumine suo emittebat globos igneos nunc plus nunc minus. 
Hoc autem erat ex materia sulphuris in visceribus eius, ut scribit
Ovidius in XV Maioris et videbatur ibi prophetare, quia dicit quod
veniet adhuc tempus quo AEtna non ardebit consumpta materia
sulphuris.  Unde Seneca scribit Lucilio quod vult scire ab eo de
duobus mirabilibus Siciliae, scilicet Charybdi et AEtna, quam dicit
consumi et deficere ex hoc quod aliquando navigantibus 
longinquius solebat ostendi; et sic per tempora paullatim 
cessavit, ita quod hodie non apparet nisi aliquando fumus; et est 
mirabile quod circa radices eius mons est amoenissimus floribus, 
fontibus, viridariis.  Poetae autem multa fabulantur de hoc 
monte: fingunt enim quod Vulcanus deus ignis ibi fabricat fulmina 
Jovi, et quod Typhoeus gigas fulminatus suppositus est monti, qui 
evomit tantum incendium.  Per hoc Dantes moraliter dat intelligi 
quod gigas, idest magnus superbus, recte velut AEtna ardens 
furore emittit flammas cum magno damno sui et aliorum, sicut recte 
patuit in Dionysio magno tyranno illius insulae.  Ad literam 
ergo; dicit Carolus: |e la bella Trinacria~, idest, Sicilia vere 
pulcerrima et fertilissima insularum, sic olim dicta a tribus 
promontoriis magnis, scilicet Lilybaeo, Pachino, Pelloro, unde 
est triangulata, |che caliga~, idest, obscuratur fumo AEtnae, et 
forte aliquando non fumabit, |sopra 'l golfo~, idest, mare 
siculum, |che riceve da Euro~, vento orientali, |maggior briga~, 
quia saepius commovet ibi tempestatem.  Et excludit causam fictam 
assignans rationem naturalem et dicens: |non per Tifeo~, vel 
Enchelandum, ut alii dicunt, vel est unus et idem, |ma per 
nascente solfo~, accensum ventis, |accesi avrebbe~, idest, 
accendisset ad amorem, vel secundum aliam literam, ^attesi 
avrebbe~, idest expectasset, |li suoi regi ancora~, idest, 
successores meos, |nati per me di Carlo~, quia Carolus primus 
fuit avus meus, et Carolus secundus pater meus, et ego fuissem 
tertius Carolus si supervixissem patri meo, |e di Ridolfo~, 
imperatore, patre Clementiae uxoris meae.  Et nota, quod Carolus 
primus adhuc sperabat alia duo regna, scilicet 
constantinopolitanum et cum illo hierosolymitanum, de quo erat 
jam titulatus, nisi fuisset mala dominatio, ut statim sequitur.  

	|73-75.  Se mala.~  Hic Martellus quasi incidenter tangit
mirabilem Siciliae rebellionem, tam memoria quam admiratione
dignam; quae breviter substringenda est tum ad posterorum exemplum,
tum ad commendationem unius viri magnanimi.  Johannes ergo de
Procida, quae est parva insula in mari neapolitano, olim notarius 
Manfredi, vir sagacissimus hominum, tactus atroci iniuria vesanae 
libidinis francorum in uxore sua, rem prudenter dissimulavit; 
simulata aliquandiu prius publice dementia et servata occasione 
temporis, cum quibusdam proceribus Siciliae habuit clandestina 
colloquia: et sicut erat vir prudens et potens in opere et 
sermone, totus Mercurii filius, multorum animos ad suum 
propositum inclinavit.  Et volens incipere a capite, primo 
accessit ad Nicolaum Papam III de Ursinis, quem sentiebat habere 
animum infestum contra Carolum; et ipsum pronum in suam 
sententiam faciliter traxit magna potentia linguae, sed maiore 
pecuniae.  Et continuo laetus et impiger, reversus in Siciliam 
consocios confirmavit, et animosiores reddidit, recipiens a 
singulis instrumenta cum anulis.  Reversus ad Papam dixit, quod 
tria erant necessaria ad tam ardui operis complementum, scilicet 
consensus eius in scriptis, pecunia, et gens militaris.  Et cum 
auxilia excogitata indicasset, obtentis literis a Papa, 
transvolavit ad Petrum regem Aragonum, quondam Manfredi generum, 
avidum ultionis, virtute animi et viribus corporis nulli suo 
tempore secundum, cui omnia exposuit pertractata.  Et promissa 
pecunia pro negotio adimplendo cum literis regis continuatis 
dictis, jam plenus spe Johannes magnanimus properavit ad 
Imperatorem constantinopolitanum, cuius res agebatur, quia 
Carolus jam magna classe et numeroso exercitu imperium eius 
parabat invadere, et sperabat auferre; ideo Johannes de habenda 
pecunia factus securus, ad regem Aragonum est reversus, et cum 
illo composuit, ne Carolus aliquid suspicaretur, ut se in Africam 
contra Carthaginem cum exercitu velle ire fingeret; et sic 
auxiliares mercenarios et subditos milites procuraret.  Papa 
omnium conscius praestabat illi favorem sub ficto colore fidei 
christianae.  Rege tandem transeunte versus Africam, Johannes 
rediens in Siciliam effecit, quod res tanto labore et sudore 
concepta produceretur in lucem et partum.  Unde siculi 
praeordinata die et hora omnes gallicos indifferenter trucidarunt 
sine misericordia; immo furore inhumano in nondum natos 
crudeliter saevientes scissis praegnantibus, foetus ad saxa 
alliserunt, ne odiosa eis soboles superesset in regno.  Et ecce 
Petrus ex pelago Africae cum omnibus copiis Messanam applicuit.  
Sic igitur Johannes mira arte et non credita eripuit Siciliam 
Carolo, anno sextodecimo postquam tenuerat illam nobilem insulam; 
pro qua habenda tot et tanta proelia olim gesta sunt inter Romam 
et Africam.  Nunc est descendendum ad literam.  Dicit Carolus: 
nobilis insula Siciliae pervenisset ad descendentes meos, |se 
mala signoria~, francorum cum superbia, luxuria, avaritia 
importabili, |che sempre accora~, idest, necat, vel accendit ad 
iram, |li popoli suggetti, non avesse mosso Palermo~, nam apud 
Panormum incoepit tumultus, |a gridar: Mora, mora.~  Nec umquam 
Carolus postea, vel sui descendentes potuerunt recuperare 
Siciliam; imo ipse Carolus cito ex dolore mortuus est, relicto 
filio capto, et regno Apuliae in magna confusione.  

	|76-81.  E.~  Hic Carolus persuadet fratri suo, ut exemplo
avi sui territus caveat ne accidat sibi simile in regno suo, quia
habebat officiales avaros in terris suis, qui acquirebant sibi
pecuniam et regi infamiam.  Dicit ergo: |E se mio frate~, scilicet,
Robertus, |questo antivedesse~, quasi dicat: si ex hoc malo
praeterito praevideret vel praeconsideraret suum, jam provideret
sibi; unde dicit: |l'avara povert@a di Catalogna~, hoc dicit, quia
rex Robertus quando stetit in Aragonia, cuius pars maritima vocatur
Catalonia, obses pro patre suo, acquisivit amicitias et 
familiaritates multorum, quos postea in Italia promovebat ad 
officia, qui noverant bene accumulare.  Ad quod duo impellebant 
eos, scilicet, paupertas, quae suadet homini furtum et rapinam; 
et avaritia, quae reddit hominem ingeniosum ad omnia illicita 
lucra.  Unde bene Africanus minor consultus in senatu, uter 
duorum deberet mitti ad regendam provinciam, respondit: neuter, 
quia alter nihil habet, alteri nihil sufficit.  Et vere catalani 
reputantur homines cordati et sagaces inter hispanos; et dicit: 
|perch@e non gli offendesse~, sicut superba luxuria francorum 
offendit animum suum.  Et subdit periculum imminens, cum dicit: 
|ch@e veramente provveder bisogna per lui~, scilicet regem, |o per 
altrui~, scilicet, habentem potestatem ab eo, |s@i ch'a sua barca 
carcata~, idest, suo regno oppresso gravaminibus, |pi@a di carco 
non si pogna~, idest, non apponatur plus oneris.  Et est pulcra 
metaphora; nam rex regit regnum, sicut nauta navim: sicut ergo 
peritus nauta quando imminet naufragium diminuit de onere, ita 
sapiens rex quando videt periculum minuit de gravamine, non 
addit.  

	|82-84.  La sua.~  Hic ultimo Carolus concludit, quod rex 
avarus nollet habere officiales avaros, dicens: |La sua natura 
che parca~, idest, avara, |discese di larga~, scilicet, ex 
patre liberali; vel dic: ex liberalitate descendit in parvitatem; 
|avria mestier di tal milizia~, idest, curialibus et officialibus,
|che non curasse di mettere in arca~, idest, reponere pecuniam.  Et
hic nota, lector, quod non solum judicatura vulgi, sed etiam
sententiae sapientum multum discordant in facto istius famosi
regis; unde duo poetae florentini sunt sibi contrarii in scribendo. 
Nam judicio meo Petrarcha nimis commendat eum semper et ubique,
dando sibi omnes artes et omnes virtutes, quia fuit multum
honoratus ab eo, et promotus ad lauream quam recepit in capitolio
Romae: Dantes vero nimis culpat eum ab avaritia, quam ipse habuit
nimis odio.  Et vere istud vitium posuit non parvam maculam in
gloriam tanti regis; unde possem narrare aliqua digna censoria
nota, quae ex cupiditate fecit; ideo bene cancellarius suus cum
Robertus diceret: spiritus, ubi vult, spirat; jocose dixit: et
Robertus, ubi vult, pilat. 

	|85-93.  Perocch'io credo.~  Ista est tertia et ultima pars
istius pulcri capituli, in qua poeta movet Carolo pulcram 
quaestionem quae oritur ex dictis.  Ideo ut reddat eum benevolum 
praemittit pulcrum exordium, in quo vult sententialiter dicere: 
laetitia quam dedisti mihi ex jocunda narratione tua est mihi 
grata de se; secundo est mihi gratior quia cognoscis ipsam et me, 
sicut egomet cognosco; tertio quia hoc cognoscis in Deo qui est 
ipsa veritas: ideo ex hoc praesumo movere tibi dubium, quia tu 
plenus amore videns me tantum laetari in sermone tuo libenter 
declarabis me.  Nunc erit litera clara, quam tu ordina sic: |O 
signor mio~, cuius sum servus ex amore; |perocch'io credo che 
l'alta letizia~, idest, profunda, |che 'l tuo parlar m'infonde~, 
idest, immittit in cor meum, |per te si veggia in me come la 
vegg'io, l@a ove ogni ben si termina e s'inizia~, idest, in Deo 
qui est principaliter principium et finaliter finis omnium 
bonorum; |grata m'@e pi@a e anche questo ho caro~, imo carissimum, 
|perch@e 'l discerni rimirando in Dio~, sicut in speculo, in quo 
relucet omne verum; ergo, |fatto m'hai lieto~, dicendo mihi tam 
aperte veritatem, |poich@e parlando~, de fratre tuo, |a dubitar 
m'hai mosso~, et ecce dubitationem: |come uscir pu@o di dolce seme 
amaro~, idest quomodo amarus fructus potest nasci de dulci 
semine, quasi dicat: quomodo ex patre liberali potest nasci 
filius avarus.  

	|94-96.  Questo.~  Hic autor ponit responsionem Caroli 
ad petitionem suam: et primo ostendit qualiter fecit eum attentum 
ad dicenda promittens sibi certum principium necessario 
praemittendum ad veram solutionem; unde continuans dicta dicendis 
dicit: |Questo io a lui~, supple dixi quod dictum est: |et egli a 
me~, supple Carolus dixit: |s'io posso mostrarti un vero~, si, 
pro quia, quia possum tibi demonstrare clare unum principium 
verum, quod nullus sanae mentis negabit; ideo dicit: |a quel che 
tu dimandi~, cum tanto ardore animi, |terrai il viso~, scilicet 
rectum, |come tieni il dosso.~  Et hic nota quod autor tenebat 
faciem inclinatam premente pondere nimiae admirationis.  Et vere 
saepe sapiens miratur, unde proveniat quod ex viro probissimo 
nascatur filius vilissimus, sicut patuit in Scipione et Cicerone, 
quorum alter habuit filium vilem et tristem; alter non solum 
tristem sed ebriosum.  Sed non oportebat quod autor peteret 
aliunde exempla, quia ipse hostis avaritiae habuit filium eius 
amicum; ideo bene tenebat faciem incurvatam cum nunc faceret 
talem quaestionem; et ita e contra accidit aliquando quod ex 
pessimo patre oritur optimus filius.  

	|97-102.  Lo Ben.~  Hic Carolus incipit respondere ad
dubium, et per longum discursum vult breviter dicere, quod ad bene
esse mundi requiritur diversitas personarum quae procedit primo a
causa prima, scilicet providentia Dei; secundo a causa secunda,
scilicet influentia coeli; et ultimo ab industria hominum: ideo
primo incipit a praemisso principio, et dicit quod Deus ordinavit
virtutem in coelis per quam producunt et disponunt in actum illud
quod expedit universo.  Dicit ergo: |Lo Ben~, scilicet Deus qui est
immobilis ipse, |che volge e contenta il regno~, idest, coelum, 
|che tu scandi~, idest, per quod tu ascendis de spera in speram, 
|fa virtute~, idest, influentiam, |essere in questi corpi 
grandi~, scilicet coelis et planetis, |sua provvidenza~, idest, 
per suam providentiam.  Et declarat hoc dicens: |e non pur le 
nature son provedute nella mente~, scilicet, divina, |ch'@e da s

perfetta~, non ab alio sicut caeterae ab ipso, |ma esse~, 
scilicet naturae etiam, |insieme~, sunt provisae, |com la lor 
salute~, idest, cum omni eo quod expedit ad earum salutem.  

	|103-105.~  Et concludit ex hoc, |perch@e quantunque questo
arco saetta~, idest quicquid coelum dirigit virtute sua, |cade
disposto a provveduto fine~; unde nihil est bonum nisi per causam
finalem, sicut ars medicinalis ad sanitatem, et militaris ad
victoriam, a simili, |s@i come cocca in suo segno diretta~, quae
dilatatur plus et minus secundum potentiam naturae suae.  

	|106-114.  Se ci@o.~  Hic Carolus probat praemissum
principium per hoc, quod isto destructo sequeretur destructio et
perversio universi; unde dicit: |Se ci@o non fosse~, sequeretur
istud inconveniens, |il ciel che tu cammine~, idest, per quod vadis
mentaliter contemplando mirabilia opera eius, |producerebbe s@i li
suoi effetti, che non sarebber arti ma ruine.~  Et probat hoc esse
impossibile ratione demonstrativa, quia ad tale magnum inconveniens
sequeretur aliud maius et aliud maximum.  Unde dicit: |e ci@o esser
non pu@o se gl'intelletti~, idest intelligentiae, |che muovon queste
stelle~, idest orbes planetarum et stellarum, |non son manchi~,
idest defectivi, |e manco il primo~, scilicet Deus, qui est primus 
intellectus et primus motor, |che non gli ha perfetti~, idest non 
fecit angelos perfectos, qui tamen sunt perfectiores omni 
creatura.  Et quia hoc videtur satis declaratum, dicit Carolus: 
|vuo' tu che questo vero~, idest, principium demonstratum, |pi@a 
ti s'imbianchi?~ idest, magis declaretur tibi alia ratione?  Et 
ponit responsionem suam, dicens: |et io~: supple, dixi, |non 
gi@a~, quasi dicat, certe nolo aliam probationem, |ch@e impossibile 
veggio~, supple esse, |che la natura in quel ch'@e uopo stanchi~, 
idest, quod natura deficiat in necessariis sicut testatur 
philosophus in multis locis.  Et hic nota quod natura non deficit 
in necessariis, quia dedit homini rationem per quam potest 
acquirere omnem artem, et per consequens omnia necessaria 
procurare.  Et natura nunquam fallitur, licet non cognoscat, quia 
dirigitur ab infallibili directore, scilicet a Deo et 
intelligentiis; unde semper operatur ordinate et perfecte.  

	|115-116.  Ond'egli.~  Nunc Carolus, ostenso quod Deus et
natura disponit omnia in bonum finem, ostendit quod natura quae
principaliter gerit curam de homine non solum fecit ipsum animal
rationale sed etiam civile.  Unde nota quod communicatio civilis ad
humanam vitam non solum est utilis sed necessaria; ideo soli homini
dedit sermonem per quem alii significaret expediens ad salvandam et
ornandam vitam.  Et quia multis indiget ad haec quae natura non 
dedit, ideo diligentia hominis inventae sunt multiplices artes, 
quibus humana indigentia suppleretur.  Nam homo propter nobilitatem
suae complexionis non potest vesci fructibus simpliciter; ideo
reperiit usum panis cum tanto labore: et quia non potest esse
contentus sola sua pelle, ideo invenit vestem cum tanto artificio
contra tot incommoda naturae.  Item quia non posset vivere in
cavernis, excogitavit domum multipliciter: bivarus enim bene
fabricat mirabiliter domum in aqua, et hirundo nidum, et aranea
telam a natura non ab arte, quia nesciret aliter operari.  Mulier
autem indiget obstetrice, et tamen saepe periclitatur in partu:
ideo homo incivilis per naturam non per fortunam aut pravus est,
aut melior quam homo.  Nunc ad literam dicit autor: |Ond'egli
ancora~, scilicet Carolus dixit: |or di'~: post ista dicta
naturalia veniamus ad moralia; |sarebbe il peggio per l'uomo in
terra se non fosse cive?~ idest, si non viveret civiliter sicut
bruta?  

	|117-120.~  Et subdit responsionem suam, dicens: 
|rispos'io: s@i~, idest, certe sic quod esset peius; et dicit: |e 
qui ragion non cheggio~, quasi dicat: non expendas tempus in 
probando istam conclusionem, quia scio quod Aristoteles nobiliter 
probat eam per longam deductionem.  Et ad declarationem huius 
adducuit quod talis civilitas non potest haberi nisi per diversa 
studia hominum; unde ponit aliam interrogationem Caroli dicentis: 
|e pu@o egli essere~, scilicet quod homo sit civis in mundo, |se 
gi@a non si vive~, ab hominibus diversis, |diversamente per 
diversi uffici?~  Et respondet autor: non potest esse; et 
adducit optimum testem, dicens: |no, se'l maestro vostro~, 
scilicet Aristoteles, quem Avicenna vocat magistrum primum, |ben 
vi scrive.~  Et hic nota quod Aristoteles cum in omnibus fuerit 
magnus, in moralibus tamen fuit maximus; Plato tamen magis 
enituit eloquentia: unde Aristoteles vir excellentis ingenii 
eloquio Platoni impar; non tamen hic magister omnia scivit sed 
plura quam alius.  

	|121-126.  S@i venne.~  Hic poeta ex praemissis ponit 
conclusionem Caroli; unde dicit continuative, |s@i venne 
deducendo~, de ratione in rationem, |insino a quici~, idest ad 
hunc punctum; |poscia conchiuse: Dunque le radici~, idest, 
causae, |de' vostri effetti conviene essere diverse~, ad bene 
esse hominis, ad decorem universi.  Et probat diversitatem 
effectuum per diversa exempla, dicens: |perch@e un~, idest, 
aliquis homo, |nasce Solone~; Solon fuit philosophus atheniensis, 
unus ex septem sapientibus, qui dedit leges civibus suis, quibus 
illa clarissima civitas venit ad tantum culmen, |et altro Xerse~; 
Xerses fuit directe contrarius Soloni, quia, teste Tullio, 
evertit templa et aras, religionem et leges violavit.  Fuit enim 
rex persarum potentissimus, qui contra Graeciam inauditum duxit 
exercitum; sed debellatus a Leonida duce lacedaemoniensium, 
infelicissime redivit in Persiam; |altro Melchisedech~, qui 
primus fuit rex et sacerdos, qui occurrit Abraae redeunti a 
victoria trium regum; et primus obtulit Deo panem et vinum, in 
quo praefiguratus est Christus qui fuit rex et sacerdos, sine 
matre in coelo, sine patre in terra; |ed altro quello~, scilicet 
Dedalus ingeniosus, |che volando perse il figlio~, idest, 
perdidit Icarum filium suum, qui cadens in mare suffocatus est, 
ut alibi dictum est.  

	|127-132.  La circulare.~  Hic Carolus facta conclusione
sua declarat unum quod dictum est supra de natura coeli, quae
infundit virtutem suam ubique ad diversos effectus producendos; sed
non distincte, quia in filium rustici infundit magnanimitatem
interdum, et in filium regis vilitatem.  Et ideo nota bene quod
omne agens naturale conatur assimilare sibi pas[s]um.  Unde pater
naturaliter deberet generare filium sibi similem, et quoad
lineamenta membrorum et quoad qualitatem morum; unde sapiens
naturaliter facit sapientem, fortis fortem; sed multa impedimenta
naturae faciunt ipsum dissimilem: unde cum vir deberet facere
virum, saepe tamen facit foeminam, quae est vir occasionatus teste
philosopho, idest occasionem passus ex defectu caloris vel ex
inobedientia materiae.  Dicit ergo: |La natura circular~, idest
coelestis, |ch'@e suggello~, idest, imprimit formam more sigilli,
|alla cera mortale~, idest, in materiam inferiorem, |fa ben
su'arte~, idest, bene facit diversos effectus in nobis, ut
praedicitur; |ma non distingue l'un dall'altro ostello~, idest,
unum hospitium ab alio, scilicet corpora receptibilia formarum,
sicut corpora quae sunt receptibilia animarum; immo, quod
mirabilius videtur, saepe in eumdem uterum simul infundit
diversitatem magnam, sicut videmus in multis gemellis.  Ideo
subdit: |quinci~, idest, ab ista natura coelesti, |addivien ch'Esa@a
si disparte da Jacob~, qui fuerunt fratres eodem partu nati, et
tamen fuerunt ita diversi et adversi, |per seme~; quamvis enim
fuerint concepti ex eodem spermate, tamen fuerunt sibi contrarii
antequam nascerentur, ut patet ultimo capitulo huius libri; et sola
variatio zenith potest esse causa tantae diversitatis.  Similiter
Romulus et Remus fuerunt fratres gemelli, ambo viri fortes et
strenui, et praecipue Romulus magnanimus et magnificus, rex victor
regum, sicut dictum est supra capitulo VI, et tamen nati sunt ex
tam vili patre quod ad celandam infamiam turpis adulterii dictum
est et creditum vulgo, quod erant filii potentissimi Dei, scilicet
Martis.  Dicit ergo: |e vien Quirino~, idest, Romulus sic dictus
quia hastatus solebat incedere; nam quiris in lingua sabina idem
est quod hasta; |da s@i vil padre~, scilicet ex sacerdote vili,
otioso, ubi Romulus fuit bellicosus, inquietus, |che si rende a
Marte~; sed vere potuit dici filius Martis, quia bellator
victoriosus et autor populi bellicosi romani.  Hoc etiam fictum est
ad animandum populum ad virtutem fortitudinis; sed sicut ficte
natus est ex Deo, ita ficte factus est Deus post mortem. 

	|133-135.  Natura.~  Hic Carolus ostendit quomodo dicta
natura coelestis vincit naturam humanam.  Et ad intellectum huius
literae est bene notandum, quod licet anima generantis infundat
virtutem suam quae est in spermate ad formationem filii, non tamen
dat intellectum et rationem, quia datur ab extra; et est res
separata, in qua est voluntas et libertas arbitrii, per quam filius
potest degenerare a patre in virtute et moribus, immo etiam saepe
degenerat in complexione corporali, quia non solum pater generat
filium, sed virtus solis et totius coeli.  Dicit ergo in litera:
|Natura generata~, quam appellat generatam ad differentiam naturae
coelestis, quae fuit creata de nihilo immediate a Deo, ut jam
patuit capitulo praecedenti, |farebbe sempre il suo cammino~,
idest, cursum, |simil ai generanti~, idest, faceret filios similes
parentibus, |se non vincesse il provveder divino~, mediante virtute
coelesti: hoc autem facit ut recognoscatur ab eo. 

	|136-141.  Or.~  Hic ultimo Carolus, declarata conclusione
generali, addit unam conclusionem specialem, scilicet, quod
inclinatio naturalis non sufficit ad effectus hominum, si fortuna
non concordat secum, sicut videmus de facto: multi quos natura
fecit mechanicos philosophantur illa invita; et e contra aliquos
aptos natos ad phiilosophiam fortuna detinet in campis, in bancis
artificum, in sedibus navium; unde miramur aliquando, quod in medio
mari inveniuntur nobilia ingenia, in studio vilia; et sicut non
prosperantur, tamen difficile est vincere naturam.  Ad literam ergo
Carolus continuans dicta dicendis promittit hanc conclusionem
autori, ut reddat eum attentum, dicens: |or quel che t'era dietro~,
idest, absconditum tibi, |t'@e davanti~, scilicet ante oculos mentis
manifestum; |ma voglio che t'ammanti~, idest, superinduas tibi 
ultra primam vestem pulcram, |un corollario~, idest, unam 
conclusionem claram spiritualem: corollarium enim dicitur a 
corolla, idest, parva corona, quia datur quasi in praemium 
disputanti; |perch@e sappi che di te mi giova~, quia fuisti amicus 
meus in terris, et nunc in coelo gratia Dei et virtute tua vivens 
talia quaeris.  Et ecce corollarium: |natura~, scilicet naturata, 
|sempre fa mala prova~, quia non exercet virtutem suam, |se trova 
fortuna discorde a s@e~, quia si filius fabri habet dominium 
ascendentis dantem sibi influentiam regalem, faber non poterit 
consequi effectum; a simili, |come ogni altra semente~, scilicet 
facit malam probam, |fuor di sua region~, scilicet, in loco non 
convenienti sibi, sicut piper non proficit in parte frigida, et 
leo non vivit in septemtrionali climate.  

	|142-144.  E se il.~  Hic ultimo ex dictis Carolus dat unum
utile consilium viventibus in mundo sub fortuna, videlicet ut
concordent fortunam suam quantum possibile est; unde dicit: |E se
il mondo~, idest, viventes in mundo inferiori, |ponesse mente
laggi@a al fondamento~, idest, habilitati, |che natura pone~,
cuilibet homini, |seguendo lui, avria buona la gente.~  

	|145-148.~  Et subdit quod homines saepe faciunt oppositum,
dicens: |ma voi torcete~, contra naturalem inclinationem, |alla
religione~, idest, facitis religiosum et sacerdotem, |tal che fia
nato~, idest, esset aptus natus, |a cingersi la spada~, idest,
militari scientiae; et e converso, |e fate re di tal ch'@e da
sermone~, idest, qui esset bonus religiosus, qui scit bene
sermocinari.  Et videtur hoc dicere pro rege Roberto qui bene
faciebat sermonem et multum delectabatur.  Et certe sermonem non
bene facit nisi qui est sapientia imbutus.  Et vere quicquid
dicatur, hic rex fuit civilissimus, moralissimus, librorum amator,
literatorum amicus, qui novit dare dignis; sed poeta caute fingit
Carolum dicere ista, qui voluisset potius Robertum fieri fratrem
Minorum, quam regem, ut regnum pervenisset ad haeredem suum.  Et
concludit finaliter: |onde la traccia vostra @e fuor di strada~,
idest, vestigia vestra sunt extra viam naturae etc. 

	|SUMMARIUM.~  CANTUS SEXTUS, ^in quo introducitur 
Justinianus imperator, narrans multa quae gesta sunt sub signo 
aquilae.~ 

	|Proemio.~  ^Poscia che Constantin l'aquila volse.~ 
Postquam in praecedenti capitulo Dantes introduxit spiritum
Justiniani ad loquendum secum, nunc consequenter in praesenti
capitulo VI ponit orationem et narrationem eius; et praesens
capitulum ad minus dividitur in tres partes generales.  In prima
quarum Justinianus breviter percurrit tempus sui imperii, suam
conversionem et opera magna.  In secunda succincte perstringit
memoranda gesta romanorum facta sub victorioso signo aquilae per
multa saecula, ibi: ^Or qui alla quistion.~  In tertia et ultima
respondet ad unam petitionem autoris et nominat aliam animam
modernam de sua spera, ibi: ^Questa picciola.~  

	|1-9.~  Ad primum ergo dico quod Justinianus narrat tempus
sui imperii, conversionem et opera: et primo vult dicere quod
romanum imperium jam steterat in Graecia ducentis annis et plus
post translationem factam per Constantinum quando pervenit ad manus
suas.  Dicit ergo: |L'uccel di Dio~, idest, aquila signum ducum et
imperatorum romanorum, quam appellat avem Dei, quia apud omnes
poetas antiquos aquila dicitur avis Jovis, quia dedit sibi bonum
augurium victoriae, sicut expositum est in Purgatorio, et mirabiles
virtutes aquilae scriptae sunt primo capitulo huius Paradisi, de
qua dicit Josephus quod aquila est signum romanorum, quia
universarum avium habet regnum, et fortissima, |si ritenne~, idest,
moram fecit, |nell'estremo di Europa~, idest, in civitate
Constantinopoli, |cento e cento anni e pi@a~, idest, ultra ducentos:
sedes enim imperii fuit diu Romae ultra tercentos annos, apud
graecos fuit diutius, scilicet ultra quadringentos annos; apud
gallos parum, scilicet ultra centum; apud alamannos multum, quia
ultra tercentos annos usque hodie regnat, |vicino ai monti~,
scilicet, Phrygiae, |de' quai prima usc!o~, quando portata fuit ab
Enea a Troia in Italiam, quamvis primo fuerit in Creta apud Jovem,
ideo posset etiam intelligi de montibus Cretae.  Et hoc dico fuit:
|poscia che Constantin l'aquila volse~, idest, transtulit 
imperium in Graeciam.  De Constantini virtutibus et laudibus 
dicetur infra in alio capitulo huius libri: et dicit notanter: 
|contra 'l corso del ciel.~  Unde nota quod ista litera potest 
intelligi dupliciter; uno modo historice, scilicet, quod aquila 
portata ab Enea ab Asia in Italiam venit cum cursu coeli, quia 
scilicet ab oriente in occidentem; quando vero fuit reportata per 
Constantinum de Italia in Graeciam ivit contra cursum coeli, quia 
scilicet ab occidente in orientem: alio modo potest intelligi 
allegorice quod aquila primo portata in Italia venit cum favore 
coeli et semper exaltata est; quando vero fuit reportata habuit 
contrarium cursum coeli, quia semper declinavit; et credo quod 
ista fuerit intentio autoris: sed prima expositio videtur melior, 
quia ante Constantinum imperium multum declinaverat post 
Augustum.  Bene ergo dicit: |ch'ella seguio~, idest, quem cursum 
ipsa aquila sequuta est, |dietro all'antico~, scilicet Eneam, qui 
venit in Italiam fere per quadringentos annos ante urbem 
conditam, |che Lavina tolse~, scilicet in uxorem, ut alibi dictum 
est et statim dicetur.  Et hic nota bene quod monarchia romani 
imperii facta est sub Caesare, ampliata sub Augusto, sub Traiano 
reparata, sub Constantino justificata, sub Justiniano ordinata, 
sub Theodosio sustentata, sub Karolo adiuta.  Ideo subdit 
Justinianus: |e sotto l'ombra delle sacre penne~, scilicet, 
alarum suarum, |govern@o il mondo~, illa aquila, |l@i di mano in 
mano~, multorum principum, |e, s@i cangiando~, idest, mutando et 
variando vices, |in su la mia pervenne~, illa aquila; et sic 
expediebat quia erat multum depilata et lacerata ab avibus multis 
rapacibus.  

	|10-12.  Cesare.~  Hic Justinianus describit se ab 
imperiali dignitate, a nomine proprio, ab opere excellentissimo.  
Ad quod est sciendum quod Justinianus omni virtute et felicitate 
refulgens Justini sororis filius successit imperio anno Christi 
quingentesimo trigesimo octavo, quod laudabiliter diu 
administravit, scilicet annis triginta octo.  Nam statim cum 
imperialia jura suscepit, ad reparandum reipublicae statum 
convertit animum; nam commissa cura bellorum legato suo, ipse 
convocatis magnis sapientibus viris consultis dedit operam 
legibus ordinandis, quarum tanta erat copia quod non sufficiebat 
vita hominis ad legendum et ipsas mira brevitate reduxit ad pauca 
volumina, ut de se patet.  Dicit ergo: |Cesare fui~, idest, 
imperator, |e son Giustiniano~; nomen bene conveniens re et 
nomine, qui justitia et jure orbem christianum gubernavit, |che 
dentro alle leggi~, scilicet romanis, |trassi 'l troppo e 'l 
vano~, idest, resecavi superflua et inutilia, et adhuc hodie 
possunt multa detrahi; et dicit: |per voler del primo amor ch'io 
sento~, quasi dicat: voluntate divina dignante, cuius gratiam et 
gloriam nunc sentio in praemium laborum meorum.  

	|13-21.  Ma.~  Hic Justinianus describit conversioneni
suam; et primo tangit errorem, deinde correctorem erroris, ad quod
est sciendum quod Theodatus rex gothorum, qui juste tenebat regnum
romanum, sentiens Justinianum sibi iratum misit Agabitum papam ad
ipsum placandum, qui habita secum collatione de fide reperit ipsum
in pravo errore, quia credebat Christum purum hominem fuisse, cum 
quo habuit duram contentionem; et Justiniano comminante sibi 
sanctus pontifex cum magna constantia intrepide dixit: Ego ad 
Justinianum christianissimum imperatorem venire putavi, et 
Diocletianum inveni.  Tandem, volente Deo, Justinianus cum multis 
qui secum errabant, ad confessionem verae fidei redivit.  Quo 
facto Agabitus ibi reddidit animam Deo, in cuius locum electus 
est papa Vigilius, qui fuerat clericus, Eleuterae uxoris 
principis.  Dicit ergo Justinianus: |Ma prima ch'io all'opra 
fossi attento~, idest, antequam darem operam reformationi legum, 
|credeva una natura~, scilicet, humanam, |non piue~, scilicet, 
divinam, |essere in Cristo~, cuius contrarium probatur capitulo 
sequenti, |e di tal fede~, scilicet tam erronea, |era contento~, 
iste enim fuit error Euticis, contra quem disputat Boetius, |ma 
il benedetto Agabito~, pater sanctus civis romanus, |che fue 
sommo pastore, alla fede sincera~, scilicet, christianae, quae 
est sine macula, |mi dirizz@o~, in veram viam, |con le parole 
sue~, quae fuerunt multum efficacia.  Et subdit effectum verborum 
eius, dicens: |io gli credetti, e veggio ora chiaro~, idest, nunc 
in coelo, |ci@o che 'n sua fede era~, quasi dicat, quicquid 
tenebam de fide per solam credulitatem, nunc video per 
certitudinem ita clare, sicut tu cognoscis aliquam rem vel 
conclusionem in tua scientia; unde dicit: |s@i come tu vedi ogni 
contradizione e falsa e vera~; quia omnis contradictio habet in 
se necessario unam partem veram, alteram falsam; unde lex 
contradictoriarum est quod si una est vera, reliqua est falsa, 
sicut Deus est, Deus non est, nec est dare medium.  

	|22-27.  Tosto.~  Nunc Justinianus describit suam
dispositionem ad leges per se et ad bella per alium.  Et pro
literae declaratione est primo sciendum quod Bellisarius vir
patricius strenuissimus multa et magna bella felicissime gessit;
sed potissime tria, scilicet in Asia contra persas, in Africa
contra vandalos, in Europa contra gothos.  Primo ergo missus a
Justiniano contra persas, qui excedentes terminos graviter
vastabant provincias romani imperii: illis feliciter debellatis de
voluntate principis Constantinopolim triumphans intravit.  Deinde
missus in Africam contra vandalos commisso proelio magnas copias
eorum vicit, et regem eorum nomine Gelismerum vivum captum
Constantinopolim misit ad imperatorem.  Sic Carthago post annum
nonagesimum sextum postquam a vandalis capta fuerat per regem
Gensericum, recepta est ab imperatore romano.  Post haec
Justinianus misit Bellisarium multis proeliis gloriosum contra
Theodatum ut Italiam a gothorum servitio liberaret: qui cum
traheret moram in Sicilia Theodatus mortuus est; in cuius locum
Vitigis successit, et continuo accepto regno Ravennam venit: contra
quem Bellisarius convertit vires, et de Sicilia venit Neapolim
receptantem gothos, et illam civitatem magnis viribus in magno
furore cepit cum omni genere crudelitatis: inde veniens Romam illam
intravit gothis fugientibus Ravennam.  Et continuo Vitigis cum
magno exercitu obsedit Bellisarium intra urbem extra crudeliter
omnia vastans et post annum rediit Ravennam, et congregato magno
exercitu conflixit cum Bellisario, sed victus cum magna strage
suorum fugiens captus est.  Bellisarius victor illum secum duxit 
Constantinopolim.  Nunc ad literam dicit Justinianus: |Tosto che 
con la chiesa mossi i piedi~, idest, quam cito factus sum verus 
christianus, |a Dio per grazia~, qui fecerat me christianum, per 
gratiam fecit me bonum operatorem, per gratiam, |piacque di 
spirarmi l'alto lavoro~, idest arduum et immensum opus legum, |e 
tutto in lui mi diedi~, ut liberius vacarem, |e commendai 
l'armi~, idest, et commisi curam bellorum gerendorum, |al mio 
Bellisario~; bene competit sibi nomen; Bellisarius enim videtur 
sonare quasi bellis et armis instructus.  Et dicit: |cui la 
destra del ciel fu s@i congiunta~; quasi dicat: cui manus Domini 
Dei exercituum ita favit; nam audivi quod Bellisarius habuit 
viginti septem victorias campales: unde in fine veniens Romam 
crucem auream centum librarum in qua sculpserat suas victorias 
gemmis pretiosissimis exornatam obtulit beato Petro per manus 
papae Vigilii; |che segno fu ch'io dovessi posarmi~, idest, ut 
pace terra marique parta possem vacare legibus. 

	|28-33.  Or qui alla question.~  Ista est secunda pars
generalis, in qua Justinianus per modum digressionis perstringit
breviter memoranda gesta facta sub signo aquilae diversis
temporibus.  Et primo continuans dicta dicendis assignat causam
moventem ipsum ad istam digressionem, dicens: |Or qui la mia
risposta s'appunta~, idest, facit finem et punctum, |alla question
prima~, idest, primae petitioni quam fecisti; quasi dicat, satis
dixi tibi quis fuerim, |ma sua condizione~, ipsius aquilae, |mi
stringe~, idest, constringit, |a seguitar alcuna giunta~, idest, ad
prosequendum de aliis victoriis aquilae ante me et post me, ita
quod faciam magnam additionem ad ea quae dixi; et ecce causam,
|perch@e tu veggi con quanta ragione~, quia scilicet cum nulla, |si
muove contra 'l sacrosanto segno~, aquilae imperialis, |e chi 'l 
s'appropria~, idest, ille qui trahit ipsum in partem, sicut faciunt
ghibellini, |e chi a lui s'oppone~, idest, et ille qui obviat 
sibi sicut faciunt guelphi.  Et hic nota quod Dantes in tota ista 
parte intendit solum unam conclusionem, scilicet quod romanum 
imperium a Deo habet universalem gubernationem orbis.  Unde 
Josephus dicit: certe sine Deo impossibile est tale imperium 
posse consistere, idest mundus; nam ut voluit Plato, est animal 
magnum: modo sicut animal habens plura capita est monstruosum nec 
vivit aut durat, ita ad bene esse fuit conveniens mundum habere 
unum caput, idest unum monarcham: talis autem fuit romanus 
princeps; unde nullus alius potuit attingere istud bravium: ideo 
Plinius in commendationem Romae dicit, quod fecit mundum bonum et 
docuit homines vivere.  

	|34-37.  Vedi.~  Hic Justinianus inchoat processum
miraculosum aquilae; et primo incipit a prima victoria quam habuit
in Italia sub Enea.  Ad quod est breviter repetendum, quod Eneas
veniens in Italiam obtinuit Laviniam filiam Latini regis in uxorem
propter sui nobilitatem, quam prius Turnus rex Rutulorum juvenis
ardentissimus optabat et sperabat habere propter eius decorem et
successionem regni: propter quod orto magno bello Eneas inter alios
adiutores habuit Pallantem juvenem staturae giganteae filium regis
Evandri, qui regnabat in monte Palatino, cuius mater Carmentis
prima reperiit literas latinas.  Pallas post vulnera et mortes
multorum nobilium tandem occisus est manu Turni.  Sed Eneas victor
occiso Turno obtinuit regnum latinorum, quo mortuo Ascanius filius
eius relicto regno novercae condidit Albam, ubi regnaverunt
duodecim reges albani usque ad Romulum.  Ad literam ergo,
Justinianus exorditur ad dicenda, dicens: |Vedi quanta virt@u l'ha
fatto degno di reverenza~, quia honor est exhibitio reverentiae in
testimonium virtutis, |e cominci@o~, scilicet narrationem suam: |tu
sai~, tamquam bonus historicus, |ch'e' fece~, illud signum aquilae,
|in Alba sua dimora per trecent'anni~; unde Virgilius: ^Hic jam
tercentos totos regnabimus annos~; |dall'ora che Pallante mor@i per
dargli regno~, in Italia, sicut et Camilla et Nisus et Euryalus.  

	 |38-39.  Et oltre.~  Hic Justinianus tangit aliud
memorabile gestum, scilicet quare et quomodo dicta civitas eversa
est et translata Romam.  Ad quod sciendum quod Livius hanc nobilem
historiam egregie scribit libro primo, cuius breviter haec est
summa: Tullus Hostilius tertius rex romanorum vi et dolo armatus
movit bellum albanis, penes quos regnum latinorum per multa saecula
fuerat: bellum tandem modico sanguine terminatum est mirabili pugna
tergeminorum.  Nam tres fratres romani nomine Horatii et tres 
alii fratres albani nomine Curiatii singulari certamine 
pugnaverunt inter se, cum pacto ut regnum esset penes eos penes 
quos esset victoria.  In proelio igitur tres Curiatii vulnerati 
sunt et duo romani occisi; sed tertius romanus Horatius sospes 
magna industria et arte interfecit omnes tres Curiatios et 
victoriam et gloriam cum dominio reportavit Romam.  Postea Tullus 
Metium ducem albanorum, quia fefellerat sibi fidem in alio 
proelio contra hostes, inter equos lacerari fecit, et Albam 
evertit, et omnia transtulit Romam: et illam antiquam matrem 
Romae in ventrem filiae reduxit, sic viris et viribus Roma 
crevit.  Dicit ergo ad literam: |Et oltre~, scilicet aquila fecit 
moram in Alba, |infino al fine che i tre~, scilicet, Horatii nati 
eodem partu, |e i tre~, scilicet, Curiatii similiter nati uno 
partu, |pugnar per lui ancora~, scilicet, pro illo signo aquilae. 

	|40-42.  E sai.~  Hic Justinianus mirabiliter perstringit
facta sub aquila per totum tempus regum; et tangit duo notanda
gesta, primum sub primo rege, secundum sub ultimo.  Ad evidentiam
primi est primo sciendum quod Romulus fundata urbe Roma, et munita 
consilio et militia, quia sine mulieribus parum durare poterat, 
petivit matrimonia a vicinis; sed negatas vi et fraude rapuit, 
simulato spectaculo ad quod vicinos invitaverat.  Quapropter 
sabini post omnes venerunt armati contra Romam, et ingressi dolo 
civitatem habuerunt bellum atrocissimum cum romanis; cum autem se 
invicem soceri et generi crudeliter trucidarent, finaliter 
sabinae raptae inter utramque aciem irruentes, supplicantes nunc 
viris nunc parentibus ut verterent arma in eas quae fuerant causa 
malorum, placaverunt utrumque populum, qui abiectis armis pacem 
fecerunt, et ex utraque gente unum populum; et Romulus Tatium 
regem sabinorum fecit consortem regni.  Ad secundum est sciendum 
quod, sicut scribit Livius in fine primi, cum Superbus esset in 
obsidione vicinae urbis filii eius et Collatinus consanguineus in 
convivio inter vina habuerunt sermonem de uxoribus, et quolibet 
commendante suam, Collatinus suam Lucretiam altius extollebat.  
Quare ad habendam experientiam acceptis equis venerunt celeriter 
Romam ubi invenerunt nurus regis inter convivia et ludos cum 
similibus: deinde euntes ad terram Collatini invenerunt Lucretiam 
inter ancillas vigilanter laborantem; ex quo laus contentionis 
data est sibi.  Sextus minor filius Tarquinii continuo 
inflammatus amore Lucretiae ratione pulcritudinis et honestatis 
post aliquot dies cum solo socio Collatiam rediit; ibi benigne 
receptus a Lucretia cum honore, de nocte omnibus sopitis ardens 
amore intravit ad Lucretiam dormientem cum gladio in manu; et 
breviter cum non posset verbis expugnare pudicitiam mulieris, 
minatus est se jugulatum servum nudum cum ipsa jugulata ponere, 
ut in turpi adulterio necata diceretur; quo timore obtinuit quod 
optabat.  Lucretia tristis statim per nuntium vocatis patre, 
marito, Bruto et Valerio, dixit breviter quod corpus violatum 
erat non animus, et quod si se absolvebat a culpa, non tamen a 
poena; et continuo gladium defixit in cor.  Mortua Lucretia 
Brutus accepto gladio sanguineo mirabiliter retraxit omnes a 
planctu ad vindictam; unde facto tumultu Collatiae venit Romam, 
ubi convocato populo, excitavit animos omnium in odium regis et 
filiorum, et facto tumultu, Tarquinii privati sunt regno.  Rex ab 
exercitu veniens Romam reperiit portas clausas; Brutus per aliam 
viam pervenit ad exercitum quem reduxit ad Romani liberatam a se 
amara servitute.  Nunc est redeundum ad literam: dicit 
Justinianus Danti: |E sai quel che fe'~, illud signum aquilae, 
|dal mal delle Sabine.~  Hic nota quod Augustinus de Civitate Dei 
damnat hoc factum; tamen excusari posse videtur, quia ex 
necessitate factum est, et quia sabinae non ad adulterium, sed ad 
matrimonium raptae sunt, |al dolor di Lucrezia.~  Et hic nota 
quod Augustinus ubi supra commendat Lucretiam a pudicitia, et 
culpat ab occisione, quia alienum crimen punivit in se innocente: 
assignat tamen causam quare se interfecit, dicens: velut romana 
mulier laudis avida voluit ostendere hominibus poenam in testem, 
quibus conscientiam ostendere non poterat.  Sed certe nobilis ira 
et indignatio animi fuit in ista nobili romana.  Et dicit: |in 
sette regi.~  Et hic nota quod autor mira brevitate complectitur 
primordia Romae et tempora regum, sub quibus primo gubernata est; 
populus enim romanus cum secreta providentia deberet effici 
gentium dominus, ab initio habuit reges ad fundandam tantam 
urbem.  Nam Romulo nihil ardentius sub quo populo induit 
audaciam.  Numa sacris intentus fuit, sub quo populus factus est 
religiosus, mitigato furore bellorum.  Tullus Hostilius rei 
bellicae magister et ordinator, sub quo populus disciplinam rei 
militaris didicit, acuit ergo virtutem fortitudinis contra 
pericula mortis pro republica.  Ancus urbem cinxit muris, quia 
populus tutus esse non poterat contra tot vicinos potentes 
inimicos infestos.  Tarquinius Priscus per assumpta et ordinata 
ornamenta magnam populo tribuit dignitatem.  Servius censum 
invenit, ut respublica cognosceret suas vires, et provide 
ordinavit ut romani de publico militarent.  Ultimo Tarquinius 
superbus sua crudeli tyrannide fecit ut populus exagitatus 
iniuriis summum bonum libertatis acquireret.  Et ut brevius 
colligam: romanus populus sub Romulo factus est bellicosus; sub 
Numa religiosus; sub Tullo armatus; sub Anco tutus; sub Prisco 
ornatus; sub Servio praemiatus; sub Superbo liberatus; et 
regnaverunt reges ducentis quadraginta tribus annis.  Et dicit: 
|vincendo intorno le genti vicine~, sicut populos latinos qui 
fuerunt multi.  Unde Roma fuit in Latio; et ita Veientanos, 
quorum civitas fuit florentissima in confinio Tusciae, longe ab 
urbe per decem octo milliaria, quam postea Camillus cepit post 
decennalem obsidionem.  

	|43-45.  Sai quel.~  Hic Justinianus transit narrando ad
gesta magnificentioria quae facta sunt post acquisitam libertatem,
per tempora consulum, quae duraverunt ultra quadringentos annos, et
primo tangit duo bella terribilia duorum regum valentissimorum,
quorum unus veniens ab occidente Romam destruxit, alter ab oriente
Romam affiixit.  Ad intelligentiam primi est sciendum quod, sicut
scribit Livius libro V, galli senones, gens ferox, duce Brenno
Italiam ingressi occupaverunt loca inter alpes et Padum; et non
contenti his transito Apennino in Tusciam infestabant Clusium
civitatem; sed offensi a legatis romanorum converterunt furorem
contra Romam.  Et cum dispersissent romanum exercitum primo impetu
inordinatum apud Albiam flumen, ceperunt urbem improvidam
imparatam, ferro et igne vastantes omnia; quo tempore maxime
enituit illa romana virtus.  Nam seniores assumptis insignibus
honorum in propriis sedibus trucidati sunt.  Juvenes vero forte
mille numero arcem Capitolii per sex menses defenderunt.  Tandem
cum obsidio barbaros fatigaret et fames, romani mille libras auri
promiserunt pro recessu; sed cum galli superbia et iniustitia
uterentur in mensuratione, ecce virtuosissimus Camillus exul qui
creatus dictator absens, collectis romanis dispersis et auxiliis 
amicorum, gallos aggressus omnes trucidavit, et cineres gallorum 
sanguine eorum extinxit.  Ad evidentiam secundi est sciendum quod 
Pyrrhus de genere Achillis consobrinus Alexandri magni rex Epiri, 
quae provincia Graeciae dividitur a Calabria angusto mari, 
vocatus a tarentinis contra romanos, magna bella gessit in 
Italia, et saepe victor auxilio elephantorum, quos primus duxit 
in Italiam, omnia vastans venit per Campaniam usque Praeneste; 
tandem victus virtute Fabricii et Curii consulum, qui de ipso 
gloriosum triumphum duxerunt.  Quo tempore maxima constantia et 
temperantia romanorum apparuit, quia Pyrrhus non solum non potuit 
vincere Fabricium auro, sed nullum in populo potuit corrumpere 
donis.  Duravit istud bellum quatuor annis; tandem rex 
clarissimus maximus dux belli amisit Italiam et Siciliam, et in 
Graecia Thessaliam et Macedoniam, et victus a lacedemoniis dum 
oppugnaret civitatem Argorum incaute mactatus est saxo manu 
foeminae, exemplum aliis quantum homo possit fidere prosperis.  
Nunc ad literam; dicit Justinianus Danti: |Sai quel che fe'~, 
scilicet, illud signum aquilae, |portato dagli egregi romani~, 
idest, ab illustribus ducibus romanorum, |incontro a Brenno~, de 
isto Policratus facit magnas laudes, et dicit quod fuit 
britannicus, |incontro a Pirro~, de isto mirabiles laudes facit 
Justinus, quia fuit peritissimus omnium in ducendo exercitum, in 
ordinando aciem, in eligendo campum, in conciliando animos 
hominum.  Et quia non potest nominare omnes vel multos, dicit: 
|incontro agli altri principi e collegi~, idest, duces et 
communitates, sicut contra samnites fuit portatum a multis, et 
praecipue a duobus Papirii cursoribus.  Nullum enim bellum fuit 
intra Italiam diuturnius et crudelius; nam duravit fere 
quinquaginta annis, et samnites sexies ruperunt foedus, et romani 
viginti quatuor triumphos habuerunt ex eis.  

	|46-48.  Onde.~  Hic Justinianus praedictis subannectit
aliquot praeclaras familias quae sub signo aquilae acquisiverunt
magnam famam.  Et primo ad cognitionem Torquatorum est sciendum
quod, sicut potest colligi ex Livio libro VI, VII et VIII, domus
Manlia fuit olim nobilis et terribilis in urbe.  Et primo Marcus
Manlius vir strenuissimus Capitolium liberavit a gallis tempore
noctis, de quo postea praecipitatus est quia videbatur affectare
regnum: deinde Titus Manlius impie tractatus a patre, qui eum
tenebat in rure ad opera servilia, liberavit patrem ab accusatione
tribuni.  Idem gallum unum senonem provocantem vicit in singulari
certamine, a quo occiso torquem auream extorsit, et imposuit collo
suo, propter quod cognominatus est Torquatus, et omnes de stirpe
sua.  Et idem qui fuerat pius erga patrem nimis rigidus fuit contra
filium; nam in bello latino periculoso filium securi percussit, qui
latinum provocantem victor occiderat, quia contra edictum consulum 
pugnaverat.  Et in eo bello alter consul Decius mox pro suo 
exercitu se devovit, et irruens inermis cum equo contra hostes 
occisus est.  Non mirum ergo si romani redierunt cum victoria et 
triumpho.  Ad cognitionem Quintii est sciendum quod, sicut 
scribit Livius libro III, Quintius Cincinnatus singularis spes 
imperii populi romani, pauper factus ex condemnatione iniusta 
quam solverat pro Censone filio suo juvene probissimo, habitabat 
ultra Tiberim vacans operi rustico quando requisitus est quod 
factus dictator veniret Romam, quia Minutius consul cum toto 
exercitu in campo erat obsessus ab AEquis hostibus romanorum: qui 
veniens, facto apparatu suo, statim obsedit hostes qui romanum 
exercitum et consulem clauserant.  Et breviter AEqui impugnati ab 
una parte a dictatore, ab altera a consule dediderunt se, quos in 
signum servitutis sub jugum misit, et totam praedam solum dedit 
suis militibus consule cassato, et cum triumpho laete rediit et 
spoliavit se dictatura sexta decima die, quam tamen in sex menses 
acceperat, ita ut ad dimissum opus rusticum redire videretur.  Ad 
cognitionem Deciorum est brevius sciendum quod secundum Livium et 
alios historicos, duo fuerunt Decii qui se sponte exposuerunt 
morti pro victoria sui exercitus, scilicet Decius pater collega 
Torquati in bello latino de quo jam dictum est; et Decius filius 
qui in bello tusco periculosissimo inclusus in valle exemplo 
patris se devovit.  Ad cognitionem Fabiorum est sciendum quod 
sicut patet per Livium libro II, familia Fabiorum fuit numerosior 
caeteris in urbe; nam tercenti et sex Fabii viri patricii 
probatae virtutis omnes impetraverunt a senatu gerere bellum 
contra Veientes propriis laboribus et expensis: et facta bastita 
contra Veientiam vastabant omnia facientes magna damna.  Tandem 
incaute pugnantes nimis animosi successu victoriarum, circumventi 
insidiis omnes trucidati sunt usque ad unum.  His praemissis, ad 
literam veniamus; dicit Justinianus: |Onde Torquato~, videtur per 
excellentiam intelligere de illo Torquato qui dedit nomen domui; 
vel dic quod loquitur large de familia Torquatorum, de qua multi 
fuerunt rigidi patres; |e Quinzio~, iste fuit cognominatus 
Cincinnatus a capillatura, quia portabat capillos dependentes 
ante oculos, nam curabat de virtute multum; de cultu corporis 
nihil: ideo dicit: |che fu nomato dal cirro negletto~, idest, a 
capillo quem negligebat; nam cirrus est capillus afiltratus; |e i 
Decii~, scilicet duo praedicti pater et filius.  Tullius tamen 
addit tertium, et dicit quod Decius nepos se devovit in bello 
contra Pyrrhum, |e i Fabi~, de ista clarissima familia fuit 
Fabius maximus vir sapientissimus, qui tempore Hannibalis Romam 
tardando substinuit; unde vocatus est cunctator, idest, tardator: 
omnes hi, |ebber la fama che volontier mirro~, idest, conficio et 
conservo cum istis versibus.  Myrrha enim est genus aromaticae 
gummae, qua antiquitus inungebantur corpora regum mortuorum ut 
praeservarentur a putrefactione; et ita vult dicere celebro 
libenter famam istorum perpetuandam, quia et ego princeps romanus 
magnam famam merui.  

	|49-51.  Esso.~  Hic Justinianus tangit uno verbo 
bellum maximum et periculosissimum omnium quae gesta sunt per 
romanos, scilicet secundum bellum punicum, quod Livius 
elegantissime describit in decem libris; quod Scipio mirabiliter 
confecit victo Hannibale, domita Carthagine, Italia liberata, 
sicut scriptum est Inferni Cantica, ideo non plus ad praesens.  
Dicit ergo: |Esso~, scilicet, signum aquilae crudelissime 
infestatum ab Hannibale, |atterr@o~, idest, prostravit ad terram 
et conculcavit virtute Scipionis Africani maioris, qui fecit 
Carthaginem tributariam, et virtute alterius Scipionis minoris 
qui illam evertit, |l'orgoglio degli arabi~, idest, arrogantiam 
africanorum, |che passaro l'alpestre rocce~, idest, ripas alpium 
quae dividunt Italiam a Gallia, |dietro ad Annibale~; istas 
alpes Hannibal transivit cum maximo damno et labore, infestatus a 
gentibus montanis, unde amisit magnam partem sui exercitus et 
elephantorum; ubi saxum inaccessibile crematum prius igne, deinde 
respersum aceto fecit incidi: et sic ferro et igne viam fecit.  
Magnas laudes Hannibalis facit Livius, inter quas haec una 
videtur mirabilis, quod cum steterit sexdecim annis in Italia cum 
colluvione tot gentium barbararum, quae erant inter se diversae 
lingua, moribus, habitu, numquam facta est coniuratio contra eum 
a suis; quod tamen non contigit Scipioni, nec Caesari.  Et quia 
nobilissimus fluvius Padus oritur ex alpibus praedictis, ideo 
incidenter tangit originem eius; unde convertens sermonem ad eum, 
dicit: |Po, di che tu labi~, idest, ex quibus alpibus tu, o Pade, 
laberis.  Et hic nota quod autor fecit satis magnum saltum, quia 
nihil tetigit de primo bello punico, quod duravit viginti quatuor 
annis; quo tempore claruit vir integerrimus Marcus Regulus.  

	|52-54.  Sott'esso.~  Hic Justinianus tangit triumphos
duorum clarissimorum principum romanorum; quorum primus non habuit
parem in virtute, alter non habuit parem in potentia.  Scipio
habuit gloriosissimum triumphum de Hannibale et Carthagine, de quo
jam dictum est alibi, et de magnis laudibus eius dicetur inferiori 
capitulo.  Ad cognitionem Pompeii oportet aliqua praemittere 
breviter.  Est igitur sciendum quod Pompeius juvenculus decem 
octo annorum suscepit exercitum patris, fuit Syllanus, et 
Italiam, Siciliam, Africam, Hispaniam diversis bellis liberavit 
de manibus ducum Marianorum.  Hic Pompeius tres triumphos 
notabiles habuit: primum de Africa, quam totam liberavit de 
manibus Marianorum devicto domino Mariano, et Jeritha rex 
Numidiae fautore Marii; et tunc primo cognominatus est magnus.  
Secundum triumphum habuit de piratis de Cilicia qui magna 
multitudine fere cum mille navibus infestabant omnia maria, ita 
quod venerunt usque Hostiam et ceperunt classem romanam cum 
consule cum magno pudore romanorum.  Pompeius autem per multos 
magnos duces legatos suos, scilicet Catonem, Varronem et alios 
occupavit fauces omnium marium; et incredibili virtute et 
celeritate istos vicit in Cilicia; et sine damno, sine sanguine 
omnia maria reddidit secura spatio quadraginta dierum, et ex 
piratis fecit civitatem Laudem in Lombardia.  Tertium triumphum 
duxit gloriosissimum de Mithridate Tigrane et multis nationibus 
orientis et septemtrionis.  Mithridates namque potentissimus rex 
Ponti bellum gessit cum romanis per quadraginta annos, qui una 
die ultra septuaginta millia romanorum trucidari fecit; in Asia 
multas provincias occupavit; aliquando victus virtute Luculli, 
felicitate Syllae, tandem debellatus a Pompeio in ultima 
desperatione veneno et ferro spiritum expulit.  Pompeius multa 
alia regna cepit in oriente; unde retulit in senatu se vicisse 
viginti duos reges orientis: nullus ante eum plura bella gessit, 
plures provincias fecit, nec tantum ampliavit terminos romani 
imperii: nam Asiam quam acceperat extremam provinciam fecit 
Mediam, ut testatur Tullius in libello de laudibus Pompeii; quod 
declarat Plinius in VII.  Nunc ad literam; dicit Justinianus: 
|Sott'esso~, scilicet, sub signo aquilae, |trionfaro Scipione~ 
scilicet, maior, |e Pompeo giovanetti~; nam Scipio erat forte 
triginta annorum quando triumphavit de Africa, et Pompeius erat 
viginti sex annorum quando primo triumphavit de Africa; bis 
imperator antequam miles, et bis romanus eques loco consulis, et 
solus gessit tertium consolatum.  Unde Tullius tribuit Pompeio 
quatuor necessaria summo imperatori, scilicet, scientiam rei 
militaris, virtutem, autoritatem, felicitatem; et tamen in fine 
infeliciter debellatus, infelicius fugit, infelicissime mortuus 
est: qui primus romanorum cepit Jerusalem et templum illud 
mirabile ditissimum intrans intactum reliquit.  Et addit 
Justinianus incidenter unum factum quod tangit autorem, scilicet 
eversionem faesulanae civitatis, ex qua olim facta est Florentia.  
Nam, teste Salustio, Catilina pessimus pulsus ex urbe propter 
pestiferam coniurationem quam fecerat cum multis nobilibus de 
invadenda republica et trucidando senatu confugit ad civitatem 
Faesularum, et inde recedens in agro pistoriensi prostratus est 
cum suis mirabiliter pugnans et civitas Faesularum destructa est.  
Dicit ergo, |et parve amaro~, illud signum, |a quel colle~, 
idest, monti faesulano, in quo fuit olim fortis civitas 
Faesularum, |sotto 'l qual tu~, scilicet, o Dantes, |nascesti~, 
scilicet in Florentia quae est propinqua et subiecta illi colli 
forte per tria milliaria, de quo alibi dictum est et dicetur.  

	|55-57.  Poi.~  Nunc Justinianus transcursis breviter
quibusdam victoriis et triumphis aquilae per tempora consulum, nunc
descendit ad magnificentissima gesta imperatorum.  Et incipit a
primo, scilicet Caesare, et praemittit quod juste cepit arma contra
hostes auctoritate senatus et voluntate populi romani, dicens: 
|Poi Cesare il tolle~, illud signum, |per voler di Roma~, idest, 
voluntate senatus et populi romani, tamen opera Pompeii et 
Crassi, imo senatus ultra Galliam transalpinam dedit sibi 
cisalpinam timens ne populus sibi daret: fuit enim Caesar magis 
amicus populi quam nobilium; et hoc fecit, |presso al tempo~, 
scilicet Augusti, quasi dicat, modicum ante tempus Octaviani, 
|che tutto 'l ciel volle~, idest, omnis constellatio coeli 
voluit, |ridur lo mondo a suo modo sereno~, quasi dicat, ad unum 
principem, ad unum monarcham, ut sicut unus est princeps in summo 
coelo a quo dependent omnes, intellige regentes orbem, ita esset 
unus princeps in terra, a quo dependerent omnes reges mundi 
gubernantes regna.  Istud autem fuit tempore Augusti, cuius 
Caesar fuit quasi praecursor, nec unquam alius ante eum potuerat 
obtinuisse istud bravium.  

	|58-60.  E quel.~  Hic Justinianus mira brevitate coarctat
bellum gallicum, de quo Julius Celsus miles et socius Caesaris, qui
omnibus interfuit, facit satis magnum volumen.  Sed aliqua pauca
transcurrenter attingam.  Est igitur sciendum, quod Caesar in
Gallia primo habuit rem cum Helvetiis vicinis Gebennae, qui non
audacia sed rabie incensis terris eorum, parabant exire fines
patriae; quos recedentes Caesar, transito Rhodano, citissime cum
incredibili occisione delevit, qui coacti sunt reparare terras
eorum.  Caesar deinde Ariovistum regem germanorum, qui Sequanos
crudeliter opprimebat, requisivit ad colloquium secum, qui superbe
respondit: et quis est Caesar? contra quem Caesar ivit in Sequanos,
et acerrima pugna Ariovistus victus fugiens transivit Rhenum cum
parva navicula deposita sarcina superbiae suae: et Caesar una
aestate duobus victoriis gloriosus redivit in Galliam cisalpinam.  
Caesar deinde reversus in Galliam habuit bellum atrocissimum cum
Nerviis, qui ferox et durum genus hominum, tam obstinate
pugnaverunt, ut equites Trevirorum fugerent qui venerant in
auxilium Caesaris.  Sed Caesar cum semper magnanimus esset, in
magnis periculis maximus, auxilium quod aliunde non poterat a
seipso accepit; nam detracto scuto uni militi suo in primam aciem
currens, amore et pudore revocatis suis reintegravit pugnam.  Sic
romana perseverantia pertinaciam Nerviorum vicit, et Caesar factus
est victor; pro qua victoria supplicatio quindecim dierum facta est
Romae.  Caesar deinde transivit Rhenum in Germaniam, facto ponte
artificioso valde, ubi stetit solum decem octo diebus: et reversus
in Galliam, facto magno apparatu navium, transivit in Britanniam 
tertio anno belli gallici, quia britanni dederant auxilia gallis.  
Ibi passus est magnam tempestatem, ita ut romanam audaciam mundi 
finibus non contentam castigare videretur Oceanus; sed pro 
victoria supplicatio viginti dierum facta est Romae, quod nunquam 
ante factum fuerat: et quarto anno visitata Gallia cisalpina et 
illyrica, quae nunc dicitur Sclavonia, et erat sub legatione sua, 
iterum transivit in Britanniam cum maiori tempestate, ubi bello 
vicit Cassivellanum virum fortissimum quem omnes ducem et regem 
fecerant apud Leondinam civitatem, quae tunc Trinobantum 
vocabatur; et recepta urbe cum aliis quinque pacem dedit 
Cassivellano, contentus fecisse regem et Britanniam tributariam, 
et reversus est in Galliam sereno mari, quod suo domitori 
gratulari videbatur.  Anno quinto huius belli quasi omnes galli 
rebellarunt Caesari duce Induciomaro trevirensi, quem Labienus 
legatus Caesaris vir strenuissimus vicit et occidit.  Sed Caesar 
per se et suos victor cum magna gloria romani nominis iterum 
transivit in Germaniam contra Suevos iterum facto ponte: sed cito 
reversus, composita Gallia, redivit in Italiam; et interim quasi 
nova rebellio totius Galliae facta est duce Vercingentorige 
Alvernorum, qui juvenis erat potentissimus corpore, armis, animo, 
et ipso nomine terribilius, cum quo fuerunt Parisii, Senones, 
Pithones, Turones, Lemovices, Bituriges, Rutheni et alii; sed 
Caesar ex Italia reversus celeriter in Galliam venit in 
Alverniam; et post multas victorias tandem Vercingentorix volens 
et consulens datus est Caesari, qui provolutus ad genua proiectis 
armis dixit: virum fortem fortissime vicisti.  Et ultimo Caesar 
omnium victor in novem annis, decimo anno totam Galliam 
transalpinam ordinavit, et veniens in Italiam Galliam cisalpinam 
in fide et amore suo confirmavit; et iterum reversus in Galliam 
suspensus expectabat quidquid Romae ageretur, jam quasi divinans 
civile bellum.  His praemissis nunc construe sic literam: 
Justinianus describens Galliam a fluminibus suis, dicit: |Isara.~  
Hic fluvius nascitur ex alpe alta inter Galliam et Italiam, et 
decurrens per amoenam vallem per multas terras, tandem magnus 
cadit in Rhodanum, ubi Marius terribiliter vicit Cimbros, sicut 
totum vidi; |ed Era~, alius fluvius cadens similiter in Rhodanum, 
quem non vidi, |vide quel che fe~, illud signum aquilae, |da 
Varo~; hic est fluvius satis magnus in confinio Italiae inter 
territorium januensium et provinciam, |infino al Reno~; Rhenus 
est fluvius maximus, qui olim dividebat Galliam a Germania, qui 
dicebatur murus romani imperii contra barbaras nationes, antequam 
Caesar ipsum transiret; et sic vide quod Gallia erat olim maior 
quam nunc sit, quia Flandria, Brabantia, Treviris, Nervii et 
multae aliae nationes transiverunt in nomen germanorum; et oritur 
in alpibus ex quibus Rhodanus, et longo spatio discurrens per 
fines Helvetiorum, Sequanorum, Trevirorum, multis capitibus cadit 
in Oceanum.  Et dicit: |e vide Senna~, scilicet, illud quod fecit 
signum aquilae, Sequana fluvius famosus qui facit insulam parvam 
intra Parisius, a quo denominati sunt Sequani, de quibus jam 
facta est mentio.  Et ut cito se expediat dicit: |et ogni valle 
onde Rodano @e pieno~, sicut fluvius Senna qui olim vocabatur 
Arar, qui pigerrimus cadit in Rhodanum rapacissimum juxta 
Lugdunum.  Et ita Sorgia pulcerrimus intrat Rhodanum apud 
Avinionem; et Ruentia rapacissimus fluviorum Galliae qui non 
longe ab Avinione cadit in Rhodanum.  Rhodanus autem transiens 
primo per lacum Lemanum apud Gebennam transiens per multas 
terras, non tamen longo cursu, sed magno impetu cadit in mare non 
longe a Marsilia.  Et sic vide quod Caesar subiugavit omnem 
Galliam, quae clauditur alpibus Italiae, alpibus Hispaniae, 
Rheno, Oceano et mari mediterraneo.  

	|61-64.  Quel che fe.~  Hic Justinianus tangit bellum
civile Caesaris, quod immediate sequitur ad gallicum: et primo
tangit quomodo primo occupavit Italiam.  Ad cuius literae
cognitionem est primo sciendum quod arma Caesaris hucusque fuerant
magnifica et gloriosa, amodo vero impia potius et iniusta, quia
contra patriam nulla possunt ratione excusari.  Senatus enim
romanus cum consilio et favore Pompeii Magni tunc potentissimi,
Catonis sapientissimi, Ciceronis eloquentissimi, Marci Bruti
virtuosissimi, decernebat, ut Caesar dimisso exercitu privatus
rediret, et Domitius audacissimus sibi successor mitteretur, sive
invidia, quia nunquam magna gloria sine invidia fuit; sive ex
timore quia videbant quod Caesar omnia agebat non tamquam dux
populi romani, sed ut dominus et rex pro arbitrio suo.  Caesar
autem quia nec triumphum nec consulatum poterat obtinere venit
Ravennam famosam civitatem, quae erat in confinio Galliae
cisalpinae provinciae suae, cum animo defendendi armis causam suam:
ubi audito quod tribuni plebis protectores sui erant pulsi ex urbe,
de nocte clandestine recedens in aurora cepit Ariminum evocatis
legionibus ubicumque essent; et continuo terrae Marchiae
Anconitanae, quae tunc Picenum vocabatur, laetae paruerunt sibi:
sic Tusciam et Umbriam quaesivit, donec tandem transivit Corfinium
quod est terra longe a Sulmone per duodecim milliaria, ubi Domitius
infestus Caesari proditus a suis ligatus datus est Caesari; quem
Caesar solvit et vitam donavit invito: sic tota Italia cedente
Caesari, Pompeius fugit Brundusium, ubi Caesar conatus est
includere ipsum.  Sed Pompeius inde evasit, et Durachium appulit in
Graeciam.  Caesar deinde Romam venit et urbem composuit ad modum
suum.  Nunc ad literam; dicit Justinianus: |Quel che fe~, signum
praedictum, |poi ch'egli usc@i di Ravenna~; de hac dicit Plinius:
Ravenna sabinorum oppidum.  Et hic nota quod Dantes tanquam de
terra alumna et benefactrice sua facit singularem mentionem in
quolibet volumine suo: nam in Inferno facit memoriam de rectore
eius qui fuit suus benefactor: in Purgatorio de claris familiis et
illustribus civibus eius; hic vero in isto nobili capitulo de fiore
et potentia eius quando Caesar ibi moram traxit dum pararet
invadere romanum imperium; |e salt@o il Rubicon~; Rubicon est
fluvius parvulus Romandiolae prope Caesenam civitatem
fertilissimam, qui fluvius est famosus apud autores, quia fuit olim
terminus provinciarum, et quia Caesar transivit hunc difficulter
propter inundationem, et prodigium visum de homine quasi divino
pulsante tubam terribiliter; |fu di tal volo~, quia aquila fecit
tunc magnum volatum; nam ubi Caesar portaverat primo aquilam in
occidentem, nunc retorsit ipsam in orientem, ut ait Florus, |che
nol seguiteria lingua n@e penna~, quasi dicat: lingua fatigaretur in
narrando, et penna in describendo; unde alter Svetonius fecit satis
magnum librum de ista materia.  Et subdit breve bellum factum in
Hispania.  Ad quod est sciendum, quod Caesar dispositis rebus in
Italia, fugato Pompeio noluit persequi ipsum, ne relinqueret sibi a
tergo bellum formidabile, cum incredibili celeritate transivit in
Hispaniam, quam tenebant tres legati Pompeii, Petreius et Afranius
erant in citeriore, Varus in ulteriore: ibi passus magnum diluvium
aquarum Petreium et Afranium clausit intra montem apud Ilerdam
civitatem Aragoniae; et cum propter sitim deditio tractaretur, et
milites hinc inde fidenter et familiariter in castra irent,
Petreius et Afranius perfide et maligne Caesarianos incautos et
inermes trucidaverunt in suis castris; nec tamen Caesar
clementissimus voluit simile fieri in suis castris, imo postea
illis supplicantibus pacem dedit et veniam cum illi jam per quatuor
dies jeiunio affecti essent.  Dicit ergo: |inv#er la Spagna 
rivolse lo stuolo~, idest, illud signum reduxit exercitum in 
Hispaniam, quam totam subiugavit spatio quadraginta dierum: ideo 
bene cum iret in Hispaniam praedixerat se ire ad exercitum sine 
duce, et rediturum ad ducem sine exercitu.  

	|65-66.  Poi v#er Durazzo.~  Nunc Justinianus tangit bella
Caesaris contra Pompeium in Graecia: ad quorum cognitionem est
sciendum quod Caesar victor Hispaniae reversus in Italiam magno
ardore cum desiderio bellandi per medias tempestates et parva
classe a Brundusio transivit in Graeciam et in Epiro posuit castra
non longe a Pompeio.  Sperabat enim victoriam suam in celeritate,
Pompeius vero in tarditate; propter quod cum non posset aliquo modo
provocare Pompeium in proelium, tandem cinxit eum obsidione apud
Durachium inexpugnabile; et consilium cepit ex natura loci.  Erant
enim circa castra Pompeii multi alti et asperi colles, quibus 
occupatis fecit viginti quatuor castella, et ex castello in 
castellum munitionem duxit cum fossa per sexdecim milliaria; ibi 
plura proelia particularia facta sunt cum mirabili resistentia et 
patientia Caesariensium et potissime Scevae centurionis; tandem 
una die facta est violentissima eruptio.  Et Pompeius victor, 
facta magna caede de hostibus, suos a proelio revocavit, quia 
timuit insidias, quia non sperabat istam victoriam, vel quia nox 
supervenit, vel quia sperabat victoriam sine caede; sed certe 
error fuit: ideo bene Caesar tunc dixit: Pompeium vincere 
nescire.  Caesar deinde consolatus suos transivit in Thessaliam, 
et Pompeius secutus est ipsum qui sapientissime volebat vincere 
cum dilatione; sed victus querelis omnium invitus laxavit habenas 
fortunae; tamen sequens consilium aliorum, finaliter fidens 
multitudine magna coepit pugnam.  Labienus qui factus erat hostis 
infestissimus Caesari in bello civili animose incitavit 
Pompeianos.  Caesar vero magnifice accendit suos et ordinem 
pugnae dedit; sed tardantes crastinus in rabie furoris omnes in 
proelium traxit, qui paulo post justissime interfectus est 
jactato gladio in os eius.  Pompeius studebat cum multitudine 
equitum circumvenire exercitum Caesaris; sed nihil magis nocuit 
sibi, quam multitudo et diversitas quae per unum regi et fraenari 
non poterat.  Caesar autem et fortissimi militis et summi ducis 
officium gerens, nunc feriens, nunc exhortans omnibus ad omnia 
succurrens, equites suos ad hoc deputatos immisit, deinde acies 
peditum conglobata velut murus ferri sequuta est; et levis 
armatura Pompeii faciliter dedit terga: et dicit Horosius, quod 
Caesar in mirabili virtute germanorum hanc victoriam obtinuit.  
Pompeius autem visa fuga suorum fugit a proelio ne secum totus 
exercitus moreretur: quo remoto nullus in acie stetit, et Caesar 
qui principio belli clamaverat: miles faciem feri; in fine 
clamavit: parcite civibus, cum illos persequerentur, ut ait 
Florus.  Ex legionibus et equitatu Pompeii quindecim millia 
perierunt; innumerabilis fuit strages aliarum gentium et 
auxiliorum quae toto oriente convenerant: nunquam in uno campo 
tantum virium romanarum fortuna contraxit.  Nam ut scribit 
Florus, tercenta millia bellatorum hinc inde praeter auxilia 
regum et senatus: fuerunt undecim legiones ex parte Caesaris, ex 
parte Pompeii decem et octo, flos et robur italici sanguinis.  
Pompeius autem fugiens uno equo per terram, et una navi per mare, 
recepta uxore post deliberationem pervenit in AEgyptum, ubi 
Ptolomaeus, cui Pompeius tutor a senatu datus regnum fideliter 
servaverat, habito consilio suorum illum interfici fecit, et 
corpore in undas abiecto caput dono Caesari reservatum est.  Et 
Caesar cum paucis fidens fama sui nominis, quae non minus suo 
valebat exercitu, Alexandriam pervenit, ubi fuit quasi in maiori 
periculo quam unquam.  Nam Achillas crudelissimus hausto sanguine 
Pompeii ebrius sanguinem Caesaris sitiebat, praefectus regis cum 
viginti millibus armatorum bellum movit: et Caesar nisi habuisset 
Ptolomaeum secum forte non evasisset.  Sed Ptolomaeus dimissus a 
Caesare improvide venit cum aliis contra eum.  Caesar repentina 
invasione percussus subito intravit naviculam; sed demersus in 
aquam ab hostibus enatavit per ducentos passus ad propinquam 
navim pallium suum cum dentibus trahens, et manu sinistra elevata 
ne literae quas habebat balnearentur: et cum rediisset ad suos 
cum solita celeritate et felicitate classem regis oppressit et 
cepit, et castra hostium invasit cum magna strage eorum.  Rex 
fugiens intravit unam navim, qua demersa multitudine fugientium 
qui similiter volebant evadere, suffocatus est in aqua.  Deinde 
Caesar receptus in Alexandriam reddidit regnum Cleopatrae in 
pretium libidinis.  Nunc potes videre literam: dicit Justinianus: 
|Poi v#er Durazzo~, scilicet Caesar convertit exercitum, |e 
percosse Farsaglia~, idest, Thessaliam, quam rubeam fecit 
sanguine civili, |s@i che al Nil caldo~, idest AEgyptus per quem 
labitur Nilus, quae est calida regio extrema Asiae, contermina 
Africae, |si sent@i del duolo~, idest, dolore.  Et subdit quomodo 
Caesar persecutus Pompeium; et vult dicere uno verbo quod Caesar 
transivit in Asiam ad Hellespontum, ubi olim Xerses transivit ex 
Asia in Graeciam.  

	|67-69.~  Dicit ergo: et illud signum aquilae, |rivide~, 
idest, iterum vidit, |Antandro~, insula est Troiae, |e Simoenta.~  
Simois est fluvius troianus, per quae loca dat intelligi Troiam, 
|onde si mosse~, ab initio quando venit cum Enea, ut tactum est 
in principio capituli, |e l@a dov'Ettore si cuba:~ hoc dicit 
notanter quia Caesar visitavit et honoravit sepulcrum Hectoris; 
et dicit: |e poscia si riscosse~, se movit, |mal per Tolomeo~, 
malo et damno Ptolomaei.  

	|70-72.  Da onde.~  Hic Justinianus tacto magno bello
civili, quod Caesar gessit cum Pompeio, nunc tangit breviter alia
duo bella civilia quae gessit cum Pompeianis.  Ad quorum
cognitionem est sciendum, quod Caesar recedens ex Asia in medio
tempestatum per hyemem pervenit in Siciliam; et quamvis esset
necessarius Italiae, tamen audiens magnum exercitum pompeianum
congregatum in Africa, ubi duo duces erant Scipio et Cato, velut
fulmen belli vir ardentissimi spiritus transivit in Africam, ubi
erant decem legiones romanae, et rex Juba cum infinita multitudine
barbarorum.  Caesar post multa incommoda et proelia particularia
apud Tapson urbem cum suis octo legionibus contra hostes aciem
ordinavit, ubi milites inflammati adhortatione eius, non expectato
signo, cum magno ardore pugnaverunt trucidantes omnes.  Caesar tria
castra hostium cepit, scilicet, Scipionis, Jubae, et Labieni.  Juba
et Petreius finaliter ad mensam bene potati se mutuo interfecerunt. 
Scipio dux generalis omnium cum in navi fugeret in Hispaniam, 
deprehensus a Caesarianis gladio se percussit; et quaerentibus 
ubi esset imperator, respondit: imperator bene se habet.  Caesar 
omnium victor Romam rediit, deinde inaudita celeritate transivit 
in Hispaniam, ubi duo filii Pompeii propter memoriam et famam 
patris magnum favorem invenerant; ibi extremis viribus et odiis 
pugnatum est apud Mundam civitatem; nec unquam Caesar in tam 
extremo periculo fait: nam acies veteranorum, per tot tempora in 
omnibus bellis probata et laudata, coeperat paullatim 
retrocedere; sed Caesar ab equo desiliens coepit praecedere aciem 
peditum velut furiosus, manu et lingua revocans fugientes; imo 
visus est cogitare de morte, timens fortunam esse mutatam, tandem 
fortuna contulit sibi insperatam victoriam.  Nam quinque cohortes 
Labieni quae ad succursum castrorum mittebantur, creditae fugere, 
praestiterunt suis materiam fugiendi, et Caesari victoriam cum 
magna strage hostium et morte Labieni.  Gneus vulneratus fugiens 
per sylvam interfectus est a Cesennio legato Caesaris, et caput 
Caesari praesentatum.  Ultimo Caesar visitata Hispania usque 
Gades reversus est Hyspalim, quae nunc Sibilia vocatur, et 
hyspalensibus magnam querimoniam fecit quia faverant Gneo, dicens 
superbe quod populus romanus immortalis habebat decem legiones 
quae coelum frangere essent potentes; sic solum nominans suas, ut 
quasi caeterae nihil valere viderentur.  Et hic fuit finis belli 
civilis Caesaris quod duravit quatuor annis.  Ad literam ergo 
veniendo, dicit Justinianus: |Da onde~, scilicet post bellum 
Alexandrinum, |scese~, idest, descendit illud signum aquilae 
portatum a Caesare, |folgorando a Giuba~, scilicet in Africam, 
|poi si rivolse nel nostro occidente~, scilicet in Hispaniam, 
quae est in finibus nostri occidentis, |dove sentia la pompeiana 
tuba~, quia duo Pompeii pro uno renati videbantur: unde Sextus 
evadens ab isto bello, postea multum fatigavit Augustum, occupata 
Sicilia et Sardinia.  Et hic ultimo nota, lector, quod hic Gaius 
Caesar Lutii filius plura laudabilia videtur habuisse, quam 
unquam aliquis princeps.  Nam fuit sanguine nobilissimus de domo 
Julia, corpore pulcerrimus, licet ista non conferant veram 
laudem: fuit armorum peritissimus sine pari, unde non Pyrrhus, 
non Hannibal, non Alexander magnus, non Scipio maior huic maximo 
duci possunt assimilari; qui fecit fere impossibilia homini.  Hic 
fuit eloquentissimus principum, unde Tullius numerat eum inter 
optimos oratores; fuit poeta, unde fecit metrice opusculum quod 
appellavit iter in angusto rerum articulo, quando in viginti 
quatuor diebus ab Italia ivit in Hispaniam.  Historicus, unde sua 
gesta descripsit luculento stilo, ut dicit Svetonius; fecit etiam 
Anticatones, correxit leges sui temporis, fecit compotum, 
ordinavit annum, invento bisexto, dictabat simul pluribus 
scriptoribus, ut idem dicit.  Caesar fuit liberalissimus; nam ex 
tot victoriis nihil sibi retinuit nisi dispensandi potestatem, ut 
ait Seneca: fuit clementissimus super omnes; unde Tullius dicit 
eum simillimum Deo in clementia; unde Augustinus in decimo de 
Civitate Dei dicit: Gaium Caesarem, qui civilem victoriam 
clementer exercuit, quidam senatores sub specie libertatis 
interfecerunt; fuit temperatissimus, unde Cato hostis capitalis 
eius dicebat: solus Caesar sobrius accessit ad rempublicam 
evertendam.  Magnanimus hominum, ut bene ostendit in victoria 
Thessaliae et Africae, quando fecit cremari literas hostium, quas 
noluit legere; patientissimus fuit omnium laborum; peritissimus 
equitandi, natandi, saltandi, et breviter erat totus in singulis, 
ut dicit Policratus anglicus: habuit ingenium et memoriam magnam, 
unde nihil solebat oblivisci, nisi iniuriarum.  Sed certe Caesar, 
sicut dicit Livius de Hannibale, habuit vitia paria virtutibus 
magnis, et maxime fecit multa enormia cupiditate dominandi; nam 
contra patriam bellum civile movit cum tanto sanguine civium: in 
suo consulatu omnia ad arbitrium fecit expulso armis collega 
Bibulo, et prius tentaverat multis modis facere aliquam novitatem 
in urbe ut veniret in statum.  Solus fuit defensor coniuratorum 
Catilinae: omnium reorum erat refugium, dicens, quod tales erant 
apti bello civili.  Bis spoliavit aerarium Romae, primo 
fraudulenter, secundo violenter: summum sacerdotium emit magno 
pretio: fecit se dictatorem perpetuum, immo, ut ait Lucanus, 
omnia Caesar erat.  Unde Tullius dicit quod Caesar semper habebat 
in ore illud dictum Euripidis poetae Graeciae: si violandum est 
jus regnandi gratia violandum est; caeteris rebus pietatem cole.  
Luxuriosus fuit valde; unde cum Cleopatra eadem navi circuibat 
AEgyptum; uxorem Pompeii stupravit, unde Pompeius solebat ipsum 
vocare AEgisthum; et similiter matrem Crassi et filiam; non 
timuit Deum nec terraemotum.  Et ut cito concludam, Caesar habuit 
maiora vitia et maiores virtutes quam Pompeius magnus; sed 
uterque petebat regnum, uterque ingratus patriae, uterque 
obscuravit gloriam patris; et pater Pompeii Pompeius Strabo 
fulmine percussus est. 

	|73-75.  Di quel che fe.~  Hic Justinianus cum 
optimo ordine transcurrit aliqua bella civilia et hostilia 
Caesaris Augusti, qui fuit filius adoptivus et haeres Caesaris.  
Ad quorum cognitionem est breviter sciendum, quod, sicut potest 
colligi ex Floro, Tullio et aliis, mortuo Caesare, Gaius Octavius 
juvenis decem octo annorum, qui studebat in Graecia, celeriter 
venit Romam; ubi statim Marcus Antonius fuit sibi infestus, quia 
Octavius erat primus haeres testamento Caesaris; quare ad 
opprimendum juvenem coepit movere bellum, cum senatus faveret 
Octavio; et jam parato exercitu in Galliam cisalpinam circumsedit 
Mutinam florentissimam coloniam ubi erat Decimus Brutus; sed 
Octavius et duo consules Hirtius et Pansa missi a senatu 
liberaverunt Brutum duobus proeliis tertio mense, et utroque 
consule occiso, Octavius victor solus obtinuit tres exercitus 
adhuc privatus: Antonius exclusus a Mutina fidelissima colonia 
receptus in Parma crudelissime trucidavit parmenses viros optimos 
et honestissimos homines cum Lutio Antonio fratre suo; fuit enim 
Marcus Antonius crudelis, vinolentus, praeceps, prodigus, vorax.  
Postea Antonius et Octavius concordes facti vicerunt Marcum 
Brutum et Gaium Cassium in Thessalia, sicut scriptum est Inferni 
capitulo ultimo.  Octavius relicto Antonio in oriente venit in 
Italiam, et cum divideret agros suis veteranis, Lutius Antonius 
vir pessimi ingenii, imitator fratris in temeritate, incitante 
Fulvia uxore Antonii virili foemina coepit movere bellum contra 
Octavium cum multis proscriptis et spoliatis.  Octavius obsedit 
eum intra Perusium, et post magnam famem pepercit Antonio, sed 
delevit Perusium.  Nunc ad literam dicit autor: |di quel che fe~, 
illud signum aquilae, |col baiulo seguente~, idest, cum Caesare 
Augusto nutritore suo, qui plus caeteris fovit et promovit 
aquilam, cuius incredibilis et divina virtus superavit aetatem; 
unde apud Mutinam portavit aquilam humeris propriis moriente 
aquilifero; |Bruto con Cassio nell'inferno latra~, in extremo 
frigore glaciali in ultimo supplicio: et praeposterat ordinem, 
quia prius fuit bellum civile mutinense quam philippense; unde 
dicit: |e Modona e Perugia fe dolente.~  

	|76-78.  Piangene.~  Hic Justinianus tangit aliud bellum
civile factum famose per Augustum.  Ad quod est sciendum quod
Antonius effoeminatus amore Cleopatrae pulcerrimae duxit ipsam in
uxorem, repudiata Octavia sorore Octavii; propter quod ortum est
bellum inter Antonium et Octavium.  Octavius a Brundusio transivit
in Epirum cum magna classe; et Cleopatra potentissima cum variis
gentibus orientis et forti classe, et Antonius cum ea cucurrerunt
cum Octavio bello navali sub Leucate monte.  Ibi Cleopatra prima
cum aurea navi et velo purpureo cepit fugam, quam sequutus est
Antonius; et Octavius continuo persequutus eos prospere obsedit eos
in Alexandria.  Antonius desperans pacem se gladio interfecit; 
Cleopatra vero non valens flectere pudicitiam juvenis Octavii, 
videns se reservari ad triumphum, intravit sepulcrum sui Antonii, 
et appositis serpentibus pectori suo, ipsa venenosa serpens in 
complexu Antonii quasi dormiens expiravit.  Ideo bene dicit: 
|Piangene ancor la trista Cleopatra~, quia pulcra, potens, dives, 
astutissima in tantam devenit infelicitatem, quam tamen 
magnanimiter et cito finivit; unde dicit: |che, fuggendogli 
innanzi~, victa terra et mari, |prese la morte subitana et atra~, 
idest, obscuram; sed certe gloriosior fuit mors Cleopatrae 
vitiosae quam Zenobiae virtuosae, quae captiva ligata tota 
catenis aureis ducta est ante currum triumphalem ab Aureliano 
imperatore, |dal colubro~, idest, serpente, scilicet ab aspide, 
quae sopit quem mordet suo veneno.  Plinius tamen aliter scribit 
istam mortem, scilicet, quod mortua est veneno quo astutissime 
tentaverat Antonium.  

	|79-81.  Con costui.~  Hic ultimo Justinianus concludit
virtutem et felicitatem Augusti qui post praedicta bella civilia
fecit multa bella hostilia per se et legatos suos, et omnium victor
pacem dedit mundo.  Dicit ergo: |Con costui~, scilicet, Caesare
Augusto, |corse insino al lito rubro~, idest, ad mare rubrum per
quod veniunt mercimonia et aromata, sicut piper, ebur in
Alexandriam AEggpti; et quia non vult enumerare alias victorias
eius concludit maximum bonum eius, dicens: |con costui~, scilicet
cum eodem Augusto, |pose il mondo in tanta pace~, quia ut bene
dicit Florus, ubique aut pax aut pactio fuit; unde Parthi
remiserunt sibi signa quae habuerant de Crasso avaro necato et
Antonio prodigo fugato: et Indi miserunt legatos suos et munera
magna; unde dicit: in testimonium tantae pacis, |che fu serrato a
Giano il suo delubro~, idest, templum; nam Augustus septingentesimo
anno ab urbe condita clausit templum Jano, quod nunquam fuerat
clausum nisi bis, scilicet sub Numa rege, et in fine primi belli
punici.  Et Augustus vocatus est dictator perpetuus et pater
patriae, et senatus addidit sibi nomen Augusti sanctius et
reverentius, ut jam vivens in terris consecraretur et quasi Deus
coleretur in mundo, licet ipse nunquam voluerit vocari Dominus.  
Ideo bene dicit Florus: gratulandum est, quod in tanta
perturbatione summa rerum rediit ad Augustum, qui sapientia et 
solertia sua turbatum corpus imperii ordinavit, quod sine dubio 
nunquam convenire potuisset, nisi unius principis voluntate, 
quasi una anima et mente regeretur; sed verius coelum disponebat 
tantam tranquillitatem et serenitatem Christo qui sub Augusto 
incarnatus est.  Hic tamen felicissimus hominum multas 
infelicitates habuit, sicut Juliam filiam meretricissimam, et 
Tiberium successorem pessimum.  

	|82-91.  Ma ci@o.~  Hic Justinianus tangit supremam gloriam
istius signi, quia si sub Augusto erat facta reparatio mundi male
dispositi, sub Tiberio facta est reparatio humani generis damnati:
et primo superextollit magnifice istud factum, ostendens quod omnia
facta praeterita et futura sunt parum vel nihil respectu istius.  
Dicit ergo: |Ma ci@o che 'l segno~, scilicet, aquilae, |che parlar
mi face fatto avea prima~, scilicet, ante Tiberium, |e poi era
fatturo~, scilicet post Tiberium, sicut per Vespasianum, Traianum,
Antoninum pium, Alexandrum, et ita de multis usque ad Constantinum,
et ita deinceps usque ad ipsum Justinianum, et ab ipso usque ad
Carolum magnum, |per lo regno mortal, ch'a lui soggiace~, idest,
mundum, qui est subditus de jure sibi, |diventa in apparenza poco e
scuro~, respective, |se in mano al terzo Cesare si mira~, 
scilicet in manu Tiberii; iste fuit strenuissimus armorum, et 
magna et periculosa bella gessit pro Caesare Augusto vitrico suo, 
tamen vitiosissimus; juvenis ebriosus, senex luxuriosus, canis 
rabidus.  Dicit tamen Horosius de eo quod Tiberius, quia non 
obtinuit in senatu quod Christus coleretur pro Deo, ex 
mansuetissimo principe conversus est in saevissimam bestiam; et 
dicit: |con occhio chiaro~, idest, intellectu vero, |e con 
affetto puro~, idest, affectione clara.  Hoc dicit quia multi 
negant istam rationem quam autor hic facit, sed ipse ubique habet 
istam opinionem quicquid sit.  Unde dicit: |ch@e la viva 
giustizia~, scilicet, divina, |che mi spira~, idest, inspirat 
mihi hanc veritatem, |gli concedette, in mano~, idest in 
potestate, |a quel ch'io dico~, scilicet Tiberio, |gloria di far 
vendetta alla sua ira~; quia divina justitia requirebat ut 
vindicta fieret de iniuria primi parentis, pro qua Deus erat 
iratus sicut probatur capitulo sequenti.  Et admonet autorem quod 
bene advertat ad unum quod dicere intendit, scilicet quod 
vindicta facta est de vindicta; quod dictum videtur mirabile quia 
videtur implicare contradictionem.  Dicit ergo: |or qui 
t'ammira in ci@o ch'io ti replico~, quia, scilicet, vocabulum 
semel positum repetit bis. 

	|92-93.~  Et subdit gloriosissimam victoriam quam ista
aquila victrix et triumphatrix habuit de judaeis; unde dicit:
|poscia corse~, illud signum, |con Tito~, qui fuit undecimis
imperator Vespasiani filius omni virtute refulgens, qui imperavit
cum patre et post patrem, qui dicitur fecisse vindictam de morte
Christo quando evertit Jerusalem cum tanto excidio judaeorum.  
Istud autem debet intelligi sane, scilicet quod justo 
judicio Dei Titus fecit vindictam de peccatis judaeorum, non 
tamen ea intentione, cum fuerit paganus, sicut bene expositum est 
in Purgatorio; unde dicit: |a far vendetta della vendetta del 
peccato antico~, primi parentis.  

	|94-96.  E quando.~  Hic ultimo Justinianus in narratione
sua tangit aliud gestum insigne istius signi victoriosi in manu
Caroli magni, et servat optimum ordinem, quia sicut ipse
Justinianus liberavit Italiam de manibus gothorum qui diu
oppresserant eam, ita Carolus liberavit Italiam de manibus
longobardorum qui diutius oppresserant eam.  Ad intelligendam
igitur literam est sciendum, quod sicut scribit Eginardus nutritus
a Carolo, qui, ut ipse testatur, omnibus rebus gestis ab eo
praesens fuit, Carolus Pipini Nani filius, non impar gloria patri
suo sed victoriosior et praeclarior, rogatus et requisitus ab
Hadriano summo pontifice, congregata regni sui multitudine
principum et fortissimorum bellatorum, ingressus Italiam per montem
Senisium Desiderium regem longobardorum infestantem ecclesiam primo
victum magna caede obsedit intra Ticinum, quae hodie vocatur Papia;
et tandem decimo mense obsidionis Desiderium captum cum uxore et
filiis secum duxit in Franciam, qui aliquando fuerat socer eius; et
constituit Pipinum regem super Italiam.  Sic finitum est regnum
longobardorum quod duraverat ultra ducentos annos ab adventu
Alboini regis, qui primo venit Veronam de partibus septemtrionis.  
Carolus victor veniens Romam appellatus est Caesar et Augustus a
populo, et coronatus est imperator per manum Leonis papae tertii;
et sedem apostolicam ordinavit collata sibi potestate omnium
dignitatum: et tunc romanum imperium divisum est ab imperio 
constantinopolitano, nec unquam reunitum; nec unquam fuit alius
imperator in imperio occidentali post Carolum tantae virtutis et 
felicitatis.  Ideo bene Justinianus finit in eo narrationem suam, 
nec autor curavit descendere ad Othones et alios imperatores 
germanorum, qui aliquando succurrerunt ecclesiae contra papam et 
contra imperatorem.  Nunc ad literam; dicit Justinianus, |e 
quando il dente longobardo~, idest, saevitia Desiderii, |morse la 
santa chiesa~, lacerando jura eius sicut fecerat pater suus 
Astulphus, qui victus est a Pipino vocato a papa Zacharia, |Carlo 
magno, vincendo, la soccorse~, qui et terram sanctam liberavit a 
servitute saracenorum, sicut dicetur infra, |sotto alle sue ali~, 
ipsius aquilae imperialis.  

	|97-99.  Omai.~  Hic ultimo Justinianus praemissa longa
digressione revertitur ad principale propositum, et arguit italicos
qui iniuste agunt contra justum signum, alii amore, alii odio
seducti.  Dicit ergo: |Omai puoi giudicar~, ex rationibus factis,
|di que' cotali~, scilicet, guelphis et ghibellinis, |ch'io accusai
di sopra~ in principio digressionis, |e de' lor falli~; vere
falluntur fatui, quia de centum militibus non invenitur unus, qui
sciat quando vel quomodo sint inventae istae partialitates, vel
quid sibi velint ista nomina propter quae faciunt tanta mala; ideo
bene dicit: |che son cagion di tutti i vostri mali.~  O quot
civitates eversae! quot millia hominum caesa propter inane nomen!  
Sed Deo gratias, qui justissime extendit manum suam super Italiam,
ita quod jam obliviscimur ista nomina.  

	|100-111.  Et manifestat errorem utruisque partis, dicens:
|l'uno~, idest, guelphus, |oppone i gigli gialli~ idest, insignia
regis Franciae et Caroli veteris, quae sunt lilia citrina cum
rastello desuper,|al pubblico segno~, scilicet aquilae, quae est
signum commune justum, |e l'altro~, scilicet, ghibellinus,
|appropria quello a parte~, et sic iniuste facit ipsum de publico
privatum; unde dicit: |s@i ch'@e forte a veder qual pi@a si falli~,
quasi dicat, difficile est scire quis justius induit arma, quia
neuter, immo uterque pariter insanit.  Et subdit justam
increpationem contra utramque partem; et primo contra ghibellinos,
dicens |faccian li ghibellin~, et repetit, |faccian lor arte~,
scilicet artes belli vel pacis, |sotto altro segno~, et ecce
causam: |ch@e mal segue quello~, scilicet signum, |sempre chi la
giustizia e lui diparte~, quasi dicat: male sequitur aquilam, qui
partizat, et ita e contra: |e non l'abbatta esto Carlo novello~,
scilicet, Carolus vetus, quem appellat novellum, quia primus venit
in Italiam, et acquisivit regnum Siciliae; qui multum persequutus
est ghibellinos, et reduxit guelphos in Florentiam.  Et similiter
Carolus Claudus filius et rex Robertus nepos multum faverunt
guelphis; ideo dicit: |co' guelfi suoi, ma tema degli artigli~,
ipsius aquilae fortis, |ch'a maggior lion~, quam sit ipse Carolus,
qui suo tempore fuit potens et formidatus, |trasser lo vello~,
idest, lanam, sive pilum, quasi dicat, denudavit, et privavit
maiores reges, sicut Jugurtham quem Marius praecipitavit de arcu
triumphali, et sicut Persem regem Macedoniae, quem Paulus AEmilius
duxit ante currum triumphalem, et mortuus est in carcere; et ita de
multis nominatis supra et non nominatis.  Et assignat causam,
dicens: |molte fiate gi@a pianser li figli~, idest, luerunt poenam,
|per la colpa del padre~, et certe iste pater victoriosus in fine 
habuit magnas infelicitates, quia regnum Siciliae perdidit, et 
filius eius captus est, ut dicetur in capitulo VIII; unde dicit: 
|e non si creda~, ipse Carolus, |che Dio trasmuti l'armi~, 
scilicet, imperii, |per suoi gigli~, quae numquam habuerunt 
similes victorias. 

	|112-117.  Questa.~  Ista est tertia et ultima pars istius 
capituli, in qua Justinianus respondet ad unum de quo Dantes 
petiverat supra in fine capituli praecedentis, scilicet, quare 
ipse sit positus in planeta Mercurii: ad quod ipse dicit quod 
ipse et caeteri similes fuerunt impressi influentia mercuriali.  
Ad quod est notandum quod Mercurius videtur significare 
claritatem, eloquentiam, memoriam, bonitatem disciplinae, acumen 
ingenii, velocitatem, desiderium principatus, laudem, famam, 
scriptores librorum, profunditatem consilii, mercimonia, lucra, 
astutiam, pietatem, paupertatem et talia multa, quae pro magna 
parte competunt ipsi Justiniano et Romeo de quo dicet.  Dicit 
ergo: |Questa picciola stella~, idest Mercurius, qui est parvus 
et occultus, unde dicitur a quibusdam esse minor terra, |si 
correda~, decoratur et exornatur, |de' buoni spirti~, scilicet, 
beatis, |che son stati attivi~, in vita mortali, |perch@e onore e 
fama gli succeda~, quia honor, fama et gloria sequitur ad opera 
virtuosa.  Et subdit quod hoc cedit eis ad diminutionem praemii; 
unde dicit: |e quando li desiri~, idest desideria et studia 
humana, |poggian quivi~, idest, fundantur super honore et fama 
|s@i disviando~, scilicet, ab amore aeternae gloriae, |pur convien 
che i raggi del vero amore~, quem homo debet habere ad aeternam 
gloriam, |poggin men vivi in su~, idest, magis lente et remisse 
tendant ad summum bonum; quasi dicat: quandocumque homo magno 
desiderio gloriae mundanae facit opera pulcra et magna minus 
promeretur gloriam aeternam; ideo bene Carolomannus magni Caroli 
patruus, temporalis regni administratione relicta, amore 
conversationis contemplativae succensus Romam veniens apud 
Siratti montem moram ad tempus traxit.  

	|118-120.  Ma.~  Hic Justinianus respondet quaestioni
tacitae; quia enim autor poterat petere: et nonne tristamini vel
minus contentamini de diminutione gloriae vestrae? ad quod
respondet, quod ex hoc magis laetantur et contentantur videntes
divinam justitiam, quae tam bene partitur praemia omnibus secundum
exigentiam meritorum, et quia sunt in perfecta caritate omnes
voluntates sunt una quia referuntur ad unum, sicut dicebat superius
Picharda ipsi autori.  Dicit ergo: |Ma parte di nostra letizia~,
quae crescit ex hoc, |@e nel commensurare~, idest, in aequali et
proportionabili consideratione, |de' nostri gaggi~, idest,
nostrorum praemiorum, |col merto~, ideo dicit: |perch@e non li vedem
minor n@e maggi~, quasi dicat: licet praemia nostra sint differentia
secundum plus et minus, tamen aequaliter contentamur omnes; unde
non invidemus maioribus, quia non parificamur eis; non aequalibus,
quia parificantur nobis; non minoribus ne parificentur nobis, sicut
fit in bonis fortunae.  

	|121-126.~  Unde subdit: |quinci~, idest, ex hoc, |la 
viva giustizia~, scilicet, divina, |addolcisce in noi l'affetto~, 
idest, dulcorat affectionem nostram, |s@i che non si puote torcer 
giammai ad alcuna nequizia~, idest, rem iniquam; quasi dicat: non 
potest appetitus in nobis esse perversus.  Et hic nota quod etiam 
justitia humana aliquando facit animos hominum esse contentos in 
diminutione vel subtractione praemii, sicut patuit supra in 
militibus liberatis a Cincinnato, quibus non dedit partem 
praedae, qui tamen laetabantur de liberatione sua; multo magis 
isti contentantur de salvatione sua, licet gloria multorum in 
coelo sit maior.  Et declarat hoc per pulcram et propriam 
comparationem diversarum vocum, quae bene proportionatae in cantu 
faciunt mirabilem melodiam.  Dicit ergo: |diverse voci~, in choro 
canentium, |fan diverse note~, quae concordant ad unum cantum; 
|cos@i~, idest, ita a simili, |diversi scanni~, idest, sedes 
beatorum, |rendon dolce armonia~, idest suavem melodiam, |in 
nostra vita~, scilicet, aeterna, |tra queste ruote~, idest, inter 
istas speras coelorum.  

	|127-132.  E dentro.~  Nunc Justinianus manifestat aliam
animam modernam de spera Mercurii, quae fuit mirabiliter activa in
vita mundana.  Ad declarationem autem istius historiae, quae multis
est occulta et incognita, est praesciendum, quod Raymundus
Berengerius, nobilis comes provinciae Narbonensis, fuit vir
humanus, affabilis, rhythmorum vulgarium facile repertor; sed nimis
liberalis, magnifice omnibus nobilibus dexteram suae largitatis
extendens, semper erat debitor multum.  Accidit autem quod quidam
peregrinus veniens ab extremo occidentis, visitata beati Jacobi
Campostellana ecclesia, pervenit Tolosam, ubi, quia vir spectabilis
et honorabilis videbatur, invitatus ad curiam, habito sermone cum
comite, persuasit prudenter quod in brevi ipsum liberaret ab usuris
Caorsinorum.  Commissa ergo sibi amplissima potestate ordinandi 
et dispensandi omnia, industria et sagacitate sua solvit debita 
magna, et multiplicavit redditus.  Et interrogatus saepe de 
nomine suo et sorte vocabat solum se Romeum, idest romipetam et 
peregrinum.  Hic itaque peregrinus omnia laudabiliter 
administrans, cum Raymundus haberet quatuor filias sine mascula 
prole, primam alte maritavit Ludovico regi Franciae optimo, qui 
postea canonizatus est, facto bis passagio; secundam tradidit 
Eduardo regi Angliae probatissimo; tertiam tradidit Richardo 
fratri regis Angliae, qui postea fuit rex romanorum; quartam vero 
minorem copulavit Carolo duci Andegaviae, fratri praefati 
Ludovici, qui postea fuit rex Siciliae, de quo paulo supra dictum 
est, asserens ipsum futurum potentissimum regem: sed virtus et 
felicitas fecit sibi aulicos omnes infestos, stimulante invidia, 
publica peste curiarum.  Dicebant enim comiti, quod hic 
alienigena ignotus superditatus bonis comitis erat honoratior eo: 
quod cedebat ad pudorem et ignominiam eius, qui videbatur nescire 
gubernare regnum et curiam per se et suos.  Raymundus simplex et 
nimium credulus petivit ab isto rationem villicationis suae.  Cui 
Romeus: Veni ad curiam tuam pauper, et pauper inde recedo.  Et 
continuo accepta mulula et veste sua peregrina, quam ab initio 
reservaverat, recessit.  Comes pudore et dolore confusus, volebat 
ipsum retinere, at ille noluit; sed cito ipse luit poenam suae 
ingratitudinis, quia rex Franciae eripuit sibi in vita magnam 
partem regni sui: post mortem vero ipse rex successit pro uxore 
in partem provinciae, quae est ultra Rhodanum.  Carolus vero pro 
sua habuit provinciam citra Rhodanum, quam sui descendentes 
tenuerunt usque in praesentes.  Nunc ad literam: dicit 
Justinianus Danti: |E la luce di Romeo~, idest, anima praeclara, 
|luce~, idest, splendet, |dentro alla presente margarita~, idest, 
intra stellam Mercurii parvam et pretiosam, |di cui fu l'opra 
grande e bella~, et vere magnificum et pulcrum fuit facere 
quatuor filias unius comitis reginas, |mal gradita~, ab ingrato 
domino.  Et subdit merito, quod ad culpam cito secuta est poena 
digna, dicens: |ma i provenzali~, scilicet, aulici comitis, |che 
fer contra lui~, scilicet, Romeum ex invidia, |non hanno riso~, 
immo amare fleverunt, et saepe suspiraverunt Romeum; nam 
officiales regis Franciae et Caroli non fuerunt postea ita 
benigni et gratiosi erga eos, sicut fuerat Raymundus comes et 
Romeus vicecomes; ideo superbia francorum manifesta bene purgavit 
invidiam occultam eorum.  Ideo dicit: |e per@o mal cammina~, quia 
ad finem reprobum venit, |qual si fa danno~, idest, quicumque 
procurat sibi ipsi nocumentum, |del ben fare altrui~; sicut isti 
fecerunt ex bona operatione Romei.  Sed damnum, quod quis sua 
culpa sentit, sibi et non alii debet imputare.  

	|133-135.  Quattro figlie ebbe.~  Hic manifestat
Justinianus singulare beneficium Romei, ut autor faciat perpetuam
memoriam de eo, sicut facit de aIiis rebus memorabilibus, dicens:
|Raimondo Berlinghieri~, indignus tanta excellentia honoris,
|quattro figlie ebbe e ciascuna reina~, sicut patet ex dictis: et
dicit: |e ci@o gli fece Romeo~, virtute romanus, licet genere
germanus, ut aliqui scribunt, |persona umile e peregrina~, idest,
ignobilis et ignota virtute sua; quod non fecisset Raymundus
simplicitate sua, nec aulici malignitate sua.  

	|136-142.~  Et subdit simplicitatem comitis et malignitatem
suorum aulicorum, dicens: |e poi~, scilicet, post tam grande
beneficium receptum: |il mosser le parole biece~, idest, vanae
persuasiones aemulorum accusatorum, |a dimandar ragione~, scilicet,
administrationis, |a questo giusto~, scilicet Romeo, |che gli
assegn@o sette e cinque per diece~; quasi dicat: reddidit sibi
optimam rationem, scilicet evidentissimam utilitatem, scilicet
meliorationem sui status et exaltationem honoris; ita quod bene
reddidit duodecim pro decem.  Et in fine Justinianus tangit
recessum Romei, dicens in commendationem eius: et ille Romeus
|partissi indi~, scilicet a comite, hoc facto, |povero e vetusto~,
idest, senex et pauper, quia nihil acquisiverat ex tantis
laboribus, nisi invidiam et gloriam, sicut bene dixit Scipio
Africanus in simili casu cum peteretur ab eo ratio expensarum.  
Unde dicit: |e se'l mondo sapesse il cuor ch'egli ebbe, |idest,
quam constans et patiens fuerit in tanta indignitate fortunae,
|mendicando sua vita~, idest, ducendo suam vitam per mendicata
suffragia paupercule, |a frusto a frusto~, idest, nunc cum isto,
nunc cum illo, ne diu serviret alteri domino ingrato, |assai~,
idest, multi, |lo loda~, a virtutibus manifestis, |e pi@a lo
loderebbe~, si scirent quae ignorant de eo.  Et sic nota, quod
nihil scitum fuit de Romeo et eius vita vel fine post recessum
eius; sed a multis creditus est vir sanctissimus, qui sine dubio
erat sapientissimus et virtuosissimus: tamen videtur, quod autor
bene noverit residuum vitae istius hominis, sed reliquit nobis
investigandum.  Deo gratias. 
